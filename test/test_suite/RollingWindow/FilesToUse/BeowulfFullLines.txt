Hwæt, Wē Gārdena in gēardagum,
þēodcyninga, þrym gefrūnon,
hū ðā æþelingas ellen fremedon.
Oft Scyld Scēfing sceaþena þrēatum,
monegum mǣgþum, meodosetla oftēah,
egsode eorl[as], syððan ǣrest wearð
fēasceaft funden, hē þæs frōfre gebād,
wēox under wolcnum, weorðmyndum þāh,
oð þæt him ǣghwylc þāra ymbsittendra [cancel þāra]
ofer hronrāde hȳran scolde,
gomban gyldan. Þæt wæs gōd cyning!
Ðǣm eafera wæs æfter cenned,
geong in geardum, þone god sende
folce tō frōfre; fyrenðearfe ongeat
þē hīe ǣr drugon aldor[lē]ase
lange hwīle. Him þæs līffrēa,
wuldres wealdend, woroldāre forgeaf;
Bēowulf wæs brēme (blǣd wīde sprang),
Scyldes eafera Scedelandum in.
Swā sceal [geong g]uma gōde gewyrcean,
fromum feohgiftum on fæder [bea]rme,
þæt hine on ylde eft gewunigen
wilgesīþas, þonne wīg cume,
lēode gelǣsten; lofdǣdum sceal
in mǣgþa gehwǣre man geþēon.
Him ðā Scyld gewāt tō gescæphwīle
felahrōr fēran on Frēan wǣre.
Hī hyne þā ætbǣron tō brimes faroðe,
swǣse gesīþas, swā hē selfa bæd,
þenden wordum wēold wine Scyldinga;
lēof landfruma lange āhte.
Þǣr æt hȳðe stōd hringedstefna,
īsig ond ūtfūs, æþelinges fær.
Ālēdon þā lēofne þēoden,
bēaga bryttan, on bearm scipes,
mǣrne be mæste. Þǣr wæs mādma fela
of feorwegum, frætwe, gelǣded;
ne hȳrde ic cȳmlīcor cēol gegyrwan
hildewǣpnum ond headowǣdum,
billum ond byrnum; him on bearme læg
mādma mænigo, þā him mid scoldon
on flōdes ǣht feor gewītan.
Nalæs hī hine lǣssan lācum tēodan,
þēodgestrēonum, þon þā dydon
þē hine æt frumsceafte forð onsendon
ǣnne ofer ȳðe umborwesende.  [br]
Þā gȳt hīe him āsetton segen g[yl]denne
hēah ofer hēafod, lēton holm beran,
gēafon on gārsecg; him wæs geōmor sefa,
murnende mōd. Men ne cunnon
secgan tō sōðe, selerǣdende,
hæleð under heofenum, hwā þǣm hlæste onfēng.
Ðā wæs on burgum Bēowulf Scyldinga
lēof lēodcyning, longe þrāge
folcum gefrǣge (fæder ellor hwearf,
aldor of earde), oþþæt him eft onwōc
hēah Healfdene; hēold þenden lifde,
gamol ond gūðrēouw, glæde Scyldingas.
Ðǣm fēower bearn forð gerīmed
in worold wōcun, weoroda rǣswa[n],
Heorogār ond Hrōðgār ond Hālga til;
hȳrde ic þæt [Yrse] [wæs On]elan cwēn,
Heaðoscilfingas healsgebedda.
Þā wæs Hrōðgāre herespēd gyfen,
wīges weorðmynd, þæt him his winemāgas
georne hȳrdon, oðð þæt sēo geogoð gewēox,
magodriht micel. Him on mōd bearn
þæt healreced hātan wolde,
[medo]ærn micel, men gewyrcean
þon[n]e yldo bearn ǣfre gefrūnon,
ond þǣr on innan eall gedǣlan
geongum ond ealdum, swylc him god sealde,
būton folcscare ond feorum gumena.
Ðā ic wīde gefrægn weorc gebannan
manigre mǣgþe geond þisne middangeard,
folcstede frætwan. Him on fyrste gelomp,
ǣdre mid yldum, þæt hit wearð ealgearo,
healærna mǣst; scōp him Heort naman
sē þe his wordes geweald wīde hæfde.
Hē bēot ne ālēh, bēagas dǣlde,
sinc æt symle. Sele hlīfade,
hēah ond horngēap, heaðowylma bād,
lāðan līges; ne wæs hit lenge þā gēn
þæt se {s}ecghete āþumswēorum [ms aþum swerian]
æfter wælnīðe wæcnan scolde.
Ðā se ellengǣst earfoðlīce
þrāge geþolode, sē þe in þȳstrum bād,
þæt hē dōgora gehwām  [gr] drēam gehȳrde
hlūdne in healle; þǣr wæs hearpan swēg,
swutol sang scopes. Sægde sē þe cūþe
frumsceaft fīra feorran reccan,
cwæð þæt se ælmihtiga eorðan worh[te],
wlitebeorhtne wang, swā wæter bebūgeð,
gesette sigehrēþig sunnan ond mōnan
lēoman tō lēohte landbūendum
ond gefrætwade foldan scēatas
leomum ond lēafum, līf ēac gesceōp
cynna gehwylcum þāra ðe cwice hwyrfaþ.
Swā ðā drihtguman drēamum lifdon
ēadiglīce, oððæt ān ongan
fyrene fre[m]man fēond on helle.
Wæs se grimma gǣst Grendel hāten,
mǣre mearcstapa, sē þe mōras hēold,
fen ond fæsten; fīfelcynnes eard  [fl]
wonsǣlī wer weardode hwīle,
siþðan him scyppend forscrifen hæfde
in Cāines cynne. Þone cwealm gewræc
ēce Drihten, þæs þe hē Ābel slōg;
ne gefeah hē þǣre fǣhðe, ac hē hine feor forwræc,
Metod for þȳ mane, mancynne fram.
Þanon untȳdras ealle onwōcon,
eotenas ond ylfe ond orcnēas,
swylce gī[ga]ntas, þā wið Gode wunnon
lange þrāge; hē him ðæs lēan forgeald.
Gewāt ðā nēosian, syþðan niht becōm,
hēan hūses, hū hit Hringdene
æfter bēorþege gebūn hæfdon.
Fand þā ðǣr inne æþelinga gedriht
swefan æfter symble; sorge ne cūðon,
wonsceaft wera. Wiht unhǣlo,
grim ond grǣdig, gearo sōna wæs,
rēoc ond rēþe, ond on ræste genam
þrītig þegna, þanon eft gewāt
hūðe hrēmig tō hām faran,
mid þǣre wælfylle wīca nēosan.
Ðā wæs on ūhtan mid ǣrdæge
Grendles gūðcræft gumum undyrne;
þā wæs æfter wiste wōp up āhafen,
micel morgenswēg. Mǣre þēoden,
æþeling ǣrgōd, unblīðe sæt,
þolode ðrȳðswȳð, þegnsorge drēah,
syðþan hīe þæs lāðan lāst scēawedon,
wergan gāstes; wæs þæt gewin tō strang,
lāð ond longsum. Næs hit lengra fyrst,
ac ymb āne niht eft gefremede
morðbeala māre ond nō mearn fore,
fǣhðe ond fyrene; wæs tō fæst on þām.
Þā wæs ēaðfynde þē him elles hwǣr
gerūmlīcor ræste [sōhte],
bed æfter būrum, ðā him gebēacnod wæs,
gesægd sōðlīce sweotolan tācne
healðegnes hete; hēold hyne syðþan
fyr ond fæstor sē þǣm fēonde ætwand.
Swā rīxode ond wið rihte wan,
āna wið eallum, oðþæt īdel stōd
hūsa sēlest. Wæs sēo hwīl micel;
XII wintra tīd torn geþolode
wine Scyldinga, wēana gehwelcne,
sīdra sorga. Forðām [secgum] wearð,
ylda bearnum, undyrne cūð,
gyddum geōmore,  [mr] þætte Grendel wan
hwīle wið Hrōþgār, hetenīðas wæg,
fyrene ond fǣhðe fela missēra,
singāle sæce, sibbe ne wolde
wið manna hwone mægenes Deniga,
feorhbealo feorran, fēa þingian,
nē þǣr nǣnig witena wēnan þorfte
beorhtre bōte tō banan folmum,
[ac se] ǣglǣca ēhtende wæs,
deorc dēaþscua, duguþe ond geogoþe,
seomade ond syrede, synnihte hēold
mistige mōras; men ne cunnon
hwyder helrūnan hwyrftum scrīþað.
Swā fela fyrena fēond mancynnes,
atol āngengea, oft gefremede,
heardra hȳnða. Heorot eardode,
sincfāge sel sweartum nihtum;
nō hē þone gifstōl grētan mōste,
māþðum for metode, nē his myne wisse.
Þæt wæs wrǣc micel wine Scyldinga,
mōdes brecða. Monig oft gesæt
rīce tō rūne; rǣd eahtedon
hwæt swīðferhðum sēlest wǣre
wið fǣrgryrum tō gefremmanne.
Hwīlum hīe gehēton æt h{r}ærgtrafum
wīgweorþunga, wordum bǣdon
þæt him gāstbona gēoce gefremede
wið þēodþrēaum. Swylc wæs þēaw hyra,
hǣþenra hyht; helle gemundon
in mōdsefan, metod hīe ne cūþon,
dǣda dēmend, ne wiston hīe Drihten God,
nē hīe hūru heofena helm herian ne cūþon,
wuldres Waldend. Wā bið þǣm ðe sceal
þurh slīðne nīð sāwle bescūfan
in fȳres fæþm, frōfre ne wēnan,
wihte gewendan! Wēl bið þǣm þe mōt
æfter dēaðdæge drihten sēcean
ond tō fæder fæþmum freoðo wilnian.
Swā ðā mǣlceare maga Healfdenes
singāla sēað, ne mihte snotor hæleð
wēan onwendan; wæs þæt gewin tō swȳð,
lāþ ond longsum, þē on ðā lēode becōm,
nȳdwracu nīþgrim, nihtbealwa mǣst.
Þæt fram hām gefrægn Higelāces þegn,
gōd mid Gēatum, Grendles dǣda;
sē wæs moncynnes mægenes strengest
on þǣm dæge þysses līfes,
æþele ond ēacen. Hēt him ȳðlidan
gōdne gegyrwan, cwæð, hē gūðcyning
ofer swanrāde sēcean wolde,
mǣrne þēoden, þā him wæs manna þearf.
Ðone sīðfæt him snotere ceorlas
lȳthwōn lōgon, þēah hē him lēof wǣre;
hwetton hige[r]ōfne, hǣl scēawedon.
Hæfde se gōda Gēata lēoda
cempan gecorone þāra þe hē cēnoste
findan mihte; XVna sum
sundwudu sōhte; secg wīsade,
lagucræftig mon, landgemyrcu.
Fyrst forð gewāt. Flota wæs on ȳðum,
bāt under beorge. Beornas gearwe
on stefn stigon; strēamas wundon,
sund wið sande; secgas bǣron
on bearm nacan beorhte frætwe,
gūðsearo geatolīc; guman ūt scufon,
weras on wilsīð, wudu bundenne.
Gewāt þā ofer wǣgholm, winde gefȳsed,
flota fāmīheals fugle gelīcost,
oðþæt ymb āntīd ōþres dōgores  [gr]
wundenstefna gewaden hæfde
þæt ðā līðende land gesāwon,
brimclifu blīcan, beorgas stēape,
sīde sǣnæssas; þā wæs sund liden,
eoletes æt ende. Þanon up hraðe
Wedera lēode on wang stigon,
sǣwudu sǣldon (syrcan hrysedon,
gūðgewǣdo), gode þancedon
þæs þe him ȳþlāde ēaðe wurdon.
Þā of wealle geseah weard Scildinga,
sē þe holmclifu healdan scolde,
beran ofer bolcan beorhte randas,
fyrdsearu fūslīcu; hine fyrwyt bræc
mōdgehygdum, hwæt þā men wǣron.
Gewāt him þā tō waroðe wicge rīdan
þegn Hrōðgāres, þrymmum cwehte
mægenwudu mundum, meþelwordum frægn:
Hwæt syndon gē searohæbbendra,
byrnum werede, þē þus brontne cēol
ofer lagustrǣte lǣdan cwōmon,
hider ofer holmas? [Hwæt, ic hwī]le wæs
endesǣta, ǣgwearde hēold,
þē on land Dena lāðra nǣnig
mid scipherge sceðþan ne meahte.
Nō hēr cūðlīcor cuman ongunnon
lindhæbbende; nē gē lēafnesword
gūðfremmendra gearwe ne wisson,
māga gemēdu. Nǣfre ic māran geseah
eorla ofer eorþan ðonne is ēower sum,
secg on searwum; nis þæt seldguma,
wǣpnum geweorðad, næfne him his wlite lēoge,
ǣnlīc ansȳn. Nū ic ēower sceal
frumcyn witan, ǣr gē fyr heonan,
lēasscēaweras, on land Dena
furþur fēran. Nū gē feorbūend,
merelīðende, mīn[n]e gehȳrað
ānfealdne geþōht: Ofost is sēlest
tō gecȳðanne hwanan ēowre cyme syndon.
Him se yldesta ondswarode,
werodes wīsa, wordhord onlēac:
Wē synt gumcynnes Gēata lēode
ond Higelāces heorðgenēatas.
Wæs mīn fæder folcum gecȳþed,
æþele ordfruma, Ecgþēow hāten.
Gebād wintra worn, ǣr hē on weg hwurfe,
gamol of geardum; hine gearwe geman
witena wēlhwylc wīde geond eorþan.
Wē þurh holdne hige hlāford þīnne,
sunu Healfdenes, sēcean cwōmon,
lēodgebyrgean; wes þū ūs lārena gōd.  [rn]
Habbað wē tō þǣm mǣran micel ǣrende,
Deniga frēan, ne sceal þǣr dyrne sum
wesan, þæs ic wēne. Þū wāst gif hit is
swā wē sōþlīce secgan hȳrdon
þæt mid Scyldingum sceaðona ic nāt hwylc,
dēogol dǣdhata, deorcum nihtum
ēaweð þurh egsan uncūðne nīð,
hȳnðu ond hrāfyl. Ic þæs Hrōðgār mæg
þurh rūmne sefan rǣd gelǣran,
hū hē frōd ond gōd fēond oferswȳðeþ,
gyf him edwendan ǣfre scolde
bealuwa bisigu,  [lw] bōt eft cuman,
ond þā cearwylmas cōlran wurðaþ;
oððe ā syþðan earfoðþrāge,
þrēanȳd þolað, þenden þǣr wunað
on hēahstede hūsa sēlest.
Weard maþelode, ðǣr on wicge sæt,
ombeht unforht: Ǣghwæþres sceal
scearp scyldwiga gescād witan,
worda ond worca, sē þe wēl þenceð.
Ic þæt gehȳre, þæt þis is hold weorod
frēan Scyldinga. Gewītaþ forð beran
wǣpen ond gewǣdu; ic ēow wīsige.
Swylce ic maguþegnas mīne hāte
wið fēonda gehwone flotan ēowerne,
nīwtyrwydne nacan on sande
ārum healdan, oþðæt eft byreð
ofer lagustrēamas lēofne mannan
wudu wundenhals tō Wedermearce,
gōdfremmendra swylcum gifeþe bið
þæt þone hilderǣs hāl gedīgeð.
Gewiton him þā fēran. Flota stille bād,
seomode on s[ā]le sīdfæþmed scip
on ancre fæst. Eoforlīc scionon
ofer hlēorber[g]an gehroden golde,
fāh ond fȳrheard; ferhwearde hēold
gūþmōd gr[i]mmon. Guman ōnetton,
sigon ætsomne, oþþæt hȳ [s]æl timbred
geatolīc ond goldfāh, ongyton mihton;
þæt wæs foremǣrost foldbūendum
receda under roderum, on þǣm se rīca bād;
līxte se lēoma ofer landa fela.
Him þā hildedēor [h]of mōdigra
torht getǣhte, þæt hīe him tō mihton
gegnum gangan; gūðbeorna sum
wicg gewende, word æfter cwæð:
Mǣl is mē tō fēran; fæder alwalda
mid ārstafum ēowic gehealde
sīða gesunde. Ic tō sǣ wille
wið wrāð werod wearde healdan.
Strǣt wæs stānfāh, stīg wīsode
gumum ætgædere. Gūðbyrne scān
heard hondlocen, hringīren scīr
song in searwum, þā hīe tō sele furðum
in hyra gryregeatwum gangan cwōmon.
Setton sǣmēþe sīde scyldas,
rondas regnhearde, wið þæs recedes weal,
bugon þā tō bence. Byrnan hringdon,
gūðsearo gumena; gāras stōdon,
sǣmanna searo, samod ætgædere,
æscholt ufan grǣg; wæs se īrenþrēat
wǣpnum gewurþad. Þā ðǣr wlonc hæleð
ōretmecgas æfter æþelum frægn: [ms hæle þum]
Hwanon ferigeað gē fǣtte scyldas,
grǣge syrcan ond grīmhelmas,
heresceafta hēap? Ic eom Hrōðgāres
ār ond ombiht. Ne seah ic elþēodige  [dg]
þus manige men mōdiglīcran.
Wēn ic þæt gē for wlenco, nalles for wræcsīðum,
ac for higeþrymmum Hrōðgār sōhton.
Him þā ellenrōf andswarode,
wlanc Wedera lēod, word æfter spræc,
heard under helme: Wē synt Higelāces
bēodgenēatas; Bēowulf is mīn nama.
Wille ic āsecgan sunu Healfdenes,
mǣrum þēodne, mīn ǣrende,
aldre þīnum, gif hē ūs geunnan wile
þæt wē hine swā gōdne grētan mōton.
Wulfgār maþelode þæt wæs Wendla lēod;
wæs his mōdsefa manegum gecȳðed,
wīg ond wīsdōm: Ic þæs wine Deniga,
frēan Scildinga, frīnan wille,
bēaga bryttan, swā þū bēna eart,
þēoden mǣrne, ymb þīnne sīð,
ond þē þā andsware ǣdre gecȳðan
ðē mē se gōda āgifan þenceð.
Hwearf þā hrædlīce þǣr Hrōðgār sæt
eald ond anhār mid his eorla gedriht;
ēode ellenrōf, þæt hē for eaxlum gestōd
Deniga frēan; cūþe hē duguðe þēaw.
Wulfgār maðelode tō his winedrihtne:
Hēr syndon geferede, feorran cumene
ofer geofenes begang Gēata lēode;
þone yldestan ōretmecgas
Bēowulf nemnað. Hȳ bēnan synt
þæt hīe, þēoden mīn, wið þē mōton
wordum wrixlan. Nō ðū him wearne getēoh
ðīnra gegncwida, glædman Hrōðgār.
Hȳ on wīggetāwum wyrðe þinceað
eorla geæhtlan; hūru se aldor dēah,
sē þǣm heaðorincum hider wīsade.
Hrōðgār maþelode, helm Scildinga:
Ic hine cūðe cnihtwesende.
Wæs his ealdfæder Ecgþēo hāten,
ðǣm tō ham forgeaf Hrēþel Gēata
āngan dohtor; is his eafora nū
heard hēr cumen, sōhte holdne wine.
Ðonne sægdon þæt sǣlīþende,
þā ðe gifsceattas Gēata fyredon
þyder tō þance, þæt hē XXXtiges
manna mægencræft on his mundgripe
heaþorōf hæbbe. Hine hālig God
for ārstafum ūs onsende,
tō Westdenum, þæs ic wēn hæbbe,
wið Grendles gryre. Ic þǣm gōdan sceal
for his mōdþræce mādmas bēodan.
Bēo ðū on ofeste, hāt in gān
sēon sibbegedriht samod ætgædere;
gesaga him ēac wordum þæt hīe sint wilcuman
Deniga lēodum. [Þā tō duru ēode]
[wīdcūð hæleð] word inne ābēad:
Ēow hēt secgan sigedrihten mīn,
aldor Ēastdena, þæt hē ēower æþelu can,
ond gē him syndon ofer sǣwylmas
heardhicgende hider wilcuman.
Nū gē mōtan gangan in ēowrum gūðge{a}tāwum
under heregrīman Hrōðgār gesēon;
lǣtað hildebord hēr onbīdan,
wudu, wælsceaftas, worda geþinges.
Ārās þā se rīca, ymb hine rinc manig,
þrȳðlīc þegna hēap; sume þǣr bidon,
heaðorēaf hēoldon, swā him se hearda bebēad.
Snyredon ætsomne,  [add þā] þā secg wīsode,  [cancel þā]
under Heorotes hrōf [heaþorinc ēode]
heard under helme, þæt hē on heo[r]ðe gestōd.
Bēowulf maðelode (on him byrne scān,
searonet seowed smiþes orþancum):
Wæs þū, Hrōðgār, hāl! Ic eom Higelāces
mǣg ond magoðegn; hæbbe ic mǣrða fela
ongunnen on geogoþe. Mē wearð Grendles þing
on mīnre ēþeltyrf undyrne cūð;
secgað sǣlīðend þæt þæs sele stande,
reced sēlesta, rinca gehwylcum
īdel ond unnyt, siððan ǣfenlēoht
under heofenes hādor  [dr] beholen weorþeð.
Þā mē þæt gelǣrdon lēode mīne
þā sēlestan, snotere ceorlas,
þēoden Hrōðgār, þæt ic þē sōhte,
forþan hīe mægenes cræft mīn[n]e cūþon,
selfe ofersāwon, ðā ic of searwum cwōm,
fāh from fēondum; þǣr ic fīfe geband,
ȳðde eotena cyn ond on ȳðum slōg
niceras nihtes, nearoþearfe drēah,
wræc Wedera nīð (wēan āhsodon),
forgrand gramum, ond nū wið Grendel sceal,
wið þām āglǣcan, āna gehēgan
ðing wið þyrse. Ic þē nū ðā,
brego Beorhtdena, biddan wille,
eodor Scyldinga, ānre bēne,
þæt ðū mē ne forwyrne, wīgendra hlēo
frēowine folca, nū ic þus feorran cōm,
þæt ic mōte āna [ond] mīnra eorla gedryht,
{ond} þes hearda hēap, Heorot fǣlsian.
Hæbbe ic ēac geāhsod þæt se ǣglǣca
for his wonhȳdum wǣpna ne recceð.
Ic þæt þonne forhicge (swā mē Higelāc sīe,  [!]
mīn mondrihten, mōdes blīðe),
þæt ic sweord bere oþðe sīdne scyld,
geolorand tō gūþe, ac ic mid grāpe sceal
fōn wið fēonde ond ymb feorh sacan,
lāð wið lāþum; ðǣr gelȳfan sceal
dryhtnes dōme sē þe hine dēað nimeð.
Wēn ic þæt hē wille, gif hē wealdan mōt,
in þǣm gūðsele Gēotena lēode  [tn]
etan unforhte, swā hē oft dyde,
mægen Hrēðmanna. [mægenhrēð] Nā þū mīnne þearft
hafalan hȳdan, ac hē mē habban wile
d[r]ēore fāhne, gif mec dēað nimeð.
Byreð blōdig wæl, byrgean þenceð,
eteð āngenga unmurnlīce,
mearcað mōrhopu; nō ðū ymb mīnes ne þearft
līces feorme leng sorgian.
Onsend Higelāce, gif mec hild nime,
beaduscrūda betst, þæt mīne brēost wereð,
hrægla sēlest; þæt is Hrǣdlan lāf,
Wēlandes geweorc. Gǣð ā wyrd swā hīo scel.
Hrōðgār maþelode, helm Scyldinga:
For [gewyr]htum þū, [ms fere fyhtum] wine mīn Bēowulf,
ond for ārstafum ūsic sōhtest.
Geslōh þīn fæder fǣhðe mǣste;
wearþ hē Heaþolāfe to handbonan
mid Wilfingum; ðā hine [Wede]ra cyn [ms gara]
for herebrōgan habban ne mihte.
Þanon hē gesōhte Sūðdena folc
ofer ȳða gewealc, Ārscyldinga.
Ðā ic furþum wēold folce Deni{n}ga
ond on geogoðe hēold gi[nn]e rīce, [ms gim me]
hordburh hæleþa; ðā wæs Heregār dēad,
mīn yldra mǣg unlifigende,
bearn Healfdenes; sē wæs betera ðonne ic. [tr, þon?]
Siððan þā fǣhðe fēo þingode;
sende ic Wylfingum ofer wæteres hrycg
ealde mādmas; hē mē āþas swōr.
Sorh is mē tō secganne on sefan mīnum
gumena ǣngum hwæt mē Grendel hafað
hȳnðo on Heorote mid his heteþancum,
fǣrnīða gefremed. Is mīn fletwerod,
wīghēap gewanod; hīe wyrd forswēop
on Grendles gryre. God ēaþe mæg
þone dolsceaðan dǣda getwǣfan.
Ful oft gebēotedon bēore druncne
ofer ealowǣge ōretmecgas
þæt hīe in bēorsele bīdan woldon
Grendles gūþe mid gryrum ecga.
Ðonne wæs þēos medoheal on morgentīd,
drihtsele drēorfāh, þonne dæg līxte,
eal bencþelu blōde bestȳmed,
heall heorudrēore; āhte ic holdra þȳ lǣs,
dēorre duguðe, þē þā dēað fornam.
Site nū tō symle ond onsǣl meoto,
sigehrēð secgum, swā þīn sefa hwette.
Þā wæs Gēatmæcgum geador ætsomne
on bēorsele benc gerȳmed;
þǣr swīðferhþe sittan ēodon,
þrȳðum dealle. Þegn nytte behēold,
sē þe on handa bær hroden ealowǣge,
scencte scīr wered. Scop hwīlum sang
hādor on Heorote. þǣr wæs hæleða drēam,
duguð unlȳtel Dena ond Wedera.
[U]nferð maþelode, [ms HVN ferð] Ecglāfes bearn,
þē æt fōtum sæt frēan Scyldinga,
onband beadurūne (wæs him Bēowulfes sīð,
mōdges merefaran, micel æfþunca,
forþon þe hē ne ūþe þæt ǣnig ōðer man
ǣfre mǣrða þon mā middangeardes
gehēd{d}e under heofenum þonne hē sylfa):
Eart þū sē Bēowulf, sē þe wið Brecan wunne,
on sīdne sǣ ymb sund flite,
ðǣr git for wlence wada cunnedon
ond for dolgilpe on dēop wæter
aldrum nēþdon? Nē inc ǣnig mon,
nē lēof nē lāð, belēan mihte
sorhfullne sīð, þā git on sund rēon.
Þǣr git ēagorstrēam earmum þehton,
mǣton merestrǣta, mundum brugdon,
glidon ofer gārsecg; geofon ȳþum wēol,
wintrys wylm[um]. Git on wæteres ǣht
seofon niht swuncon; hē þē æt sunde oferflāt,
hæfde māre mægen. Þā hine on morgentīd
on Heaþorǣmas holm up ætbær;
ðonon hē gesōhte swǣsne [ēðel], [ms has rune = eðel]
lēof his lēodum, lond Brondinga,
freoðoburh fægere, þǣr hē folc āhte,
burh ond bēagas. Bēot eal wið þē
sunu Bēanstānes sōðe gelǣste.
Ðonne wēne ic tō þē  [!] wyrsan geþingea,
ðēah þū heaðorǣsa gehwǣr dohte,
grimre gūðe, gif þū Grendles dearst
nihtlongne fyrst nēan bīdan.
Bēowulf maþelode, bearn Ecgþēowes:
Hwæt! þū worn fela, wine mīn {h}unferð,
bēore druncen ymb Brecan sprǣce,
sægdest from his sīðe. Sōð ic talige,
þæt ic merestrengo māran āhte,
earfeþo on ȳþum, ðonne ǣnig ōþer man.
Wit þæt gecwǣdon cnihtwesende
ond gebēotedon (wǣron bēgen þā gīt
on geogoðfēore) þæt wit on gārsecg ūt
aldrum nēðdon, ond þæt geæfndon swā.
Hæfdon swurd nacod, þā wit on sund rēon,
heard on handa; wit unc wið hronfixas
werian þōhton. Nō hē wiht fram mē
flōdȳþum feor flēotan meahte,
hraþor on holme; nō ic fram him wolde.
Ðā wit ætsomne on sǣ wǣron
fīf nihta fyrst, oþþæt unc flōd tōdrāf,
wado weallende, wedera cealdost,
nīpende nīht, ond norþanwind
heaðogrim ondhwearf; hrēo wǣron ȳþa.
Wæs merefixa mōd onhrēred;
þǣr mē wið lāðum līcsyrce mīn,
heard, hondlocen, helpe gefremede,
beadohrægl brōden on brēostum læg
golde gegyrwed. Mē tō grunde tēah
fāh fēondscaða, fæste hæfde
grim on grāpe; hwæþre mē gyfeþe wearð
þæt ic āglǣcan orde gerǣhte,
hildebille; heaþorǣs fornam
mihtig meredēor þurh mīne hand.
Swā mec gelōme lāðgetēonan
þrēatedon þearle. Ic him þēnode
dēoran sweorde, swā hit gedēfe wæs.
Næs hīe ðǣre fylle gefēan hæfdon,
mānfordǣdlan, þæt hīe mē þēgon,
symbel ymbsǣton sǣgrunde nēah;
ac on mergenne mēcum wunde
be ȳðlāfe uppe lǣgon,
sweo[rdum] āswefede, þæt syðþan nā
ymb brontne ford brimlīðende
lāde ne letton. Lēoht ēastan cōm,
beorht bēacen godes; brimu swaþredon,
þæt ic sǣnæssas gesēon mihte,
windige weallas.  [dg] Wyrd oft nereð
unfǣgne eorl, þonne his ellen dēah.
Hwæþere mē gesǣlde þæt ic mid sweorde ofslōh
niceras nigene. Nō ic on niht gefrægn
under heofones hwealf heardran feohtan,
nē on ēgstrēamum earmran mannon;
hwæþere ic fāra feng fēore gedīgde,
sīþes wērig. Ðā mec sǣ oþbær,
flōd æfter faroðe on Finna land,
w[u]du weallendu. Nō ic wiht fram þē
swylcra searonīða secgan hȳrde,
billa brōgan. Breca nǣfre gīt
æt heaðolāce, nē gehwæþer incer,
swā dēorlīce dǣd gefremede
fāgum sweordum (nō ic þæs [fela] gylpe),
þēah ðū þīnum brōðrum tō banan wurde,
hēafodmǣgum; þæs þū in helle scealt
werhðo drēogan, þēah þīn wit duge.
Secge ic þē tō sōðe, sunu Ecglāfes,
þæt nǣfre Gre[n]del swā fela gryra gefremede,
atol ǣglǣca, ealdre þīnum,
hȳnðo on Heorote, gif þīn hige wǣre,
sefa swā searogrim, swā þū self talast.
Ac hē hafað onfunden þæt hē þā fǣhðe ne þearf,
atole ecgþræce ēower lēode
swīðe onsittan, Sigescyldinga;
nymeð nȳdbāde, nǣnegum ārað  [ng]
lēode Deniga, ac hē lust wigeð,
swefeð ond s[nē]deþ, secce ne wēneþ
tō Gārdenum. Ac ic him Gēata sceal
eafoð ond ellen ungēara nū,
gūþe gebēodan. Gǣþ eft sē þe mōt
tō medo mōdig, siþþan morgenlēoht
ofer ylda bearn ōþres dōgores,  [gr]
sunne sweglwered sūþan scīneð.
Þā wæs on sālum sinces brytta,
gamolfeax ond gūðrōf; gēoce gelȳfde
brego Beorhtdena, gehȳrde on Bēowulfe
folces hyrde fæstrǣdne geþōht.
Ðǣr wæs hæleþa hleahtor, hlyn swynsode,
word wǣron wynsume. Ēode Wealhþēow forð,
cwēn Hrōðgāres, cynna gemyndig,
grētte goldhroden guman on healle,
ond þā frēolīc wīf ful gesealde
ǣrest Ēastdena ēþelwearde,
bæd hine blīðne æt þǣre bēorþege,
lēodum lēofne. Hē on lust geþeah
symbel ond seleful, sigerōf kyning.
Ymbēode þā ides Helminga
duguþe ond geogoþe dǣl ǣghwylcne,
sincfato sealde, oþþæt sǣl ālamp
þæt hīo Bēowulfe, bēaghroden cwēn
mōde geþungen, medoful ætbær;
grētte Gēata lēod, gode þancode
wīsfæst wordum þæs ðe hire se willa gelamp
þæt hēo on ǣnigne eorl gelȳfde
fyrena frōfre. Hē þæt ful geþeah,
wælrēow wiga, æt Wealhþēon,
ond þā gyddode gūþe gefȳsed;
Bēowulf maþelode, bearn Ecgþēowes:
Ic þæt hogode, þā ic on holm gestāh,
sǣbāt gesæt mid mīnra secga gedriht,
þæt ic ānunga ēowra lēoda
willan geworhte oþðe on wæl crunge,
fēondgrāpum fæst. Ic gefremman sceal
eorlīc ellen, oþðe endedæg
on þisse meoduhealle mīnne gebīdan.
Ðām wīfe þā word wēl līcodon,
gilpcwide Gēates; ēode goldhroden
frēolīcu folccwēn tō hire frēan sittan.
Þā wæs eft swā ǣr inne on healle
þrȳðword sprecen, ðēod on sǣlum,
sigefolca swēg, oþ þæt semninga
sunu Healfdenes sēcean wolde
ǣfenræste; wiste þǣm āhlǣcan
tō þǣm hēahsele hilde geþinged,
siððan hīe sunnan lēoht gesēon meahton,
oþðe nīpende niht ofer ealle,
scaduhelma gesceapu scrīðan cwōman,
wan under wolcnum. Werod eall ārās.
[Ge]grētte þā guma ōþerne,
Hrōðgār Bēowulf, ond him hǣl ābēad,
wīnærnes geweald, ond þæt word ācwæð:
Nǣfre ic ǣnigum men  [ng] ǣr ālȳfde,
siþðan ic hond ond rond hebban mihte,
ðrȳþærn Dena būton þē nū ðā.
Hafa nū ond geheald hūsa sēlest,
gemyne mǣrþo, mægenellen cȳð,
waca wið wrāþum. Ne bið þē wilna gād,
gif þū þæt ellenweorc aldre gedīgest.
Ðā him Hrōþgār gewāt mid his hæleþa gedryht,
eodur Scyldinga, ūt of healle;
wolde wīgfruma Wealhþēo sēcan,
cwēn tō gebeddan. Hæfde kyningwuldor
Grendle tōgēanes, swā guman gefrungon,
seleweard āseted; sundornytte behēold
ymb aldor Dena, eotenweard ābēad.
Hūru Gēata lēod georne truwode
mōdgan mægnes, metodes hyldo.
Ðā hē him of dyde īsernbyrnan,
helm of hafelan, sealde his hyrsted sweord,
īrena cyst,  [īrenna] ombihtþegne,
ond gehealdan hēt hildegeatwe.
Gespræc þā se gōda gylpworda sum,
Bēowulf Gēata, ǣr hē on bed stige:
Nō ic mē an herewæsmum hnāgran talige,
gūþgeweorca, þonne Grendel hine;
forþan ic hine sweorde swebban nelle,
aldre benēotan, þēah ic eal mæge.
Nāt hē þāra gōda þæt hē mē ongēan slēa,
rand gehēawe, þēah ðe hē rōf sīe
nīþgeweorca; ac wit on niht sculon
secge ofersittan, gif hē{t} gesēcean dear
wīg ofer wǣpen, ond siþðan wītig god
on swā hwæþere hond, hālig dryhten,
mǣrðo dēme, swā him gemet þince.
Hylde hine þā heaþodēor, hlēorbolster onfēng
eorles andwlitan, ond hine ymb monig
snellīc sǣrinc selereste gebēah.
Nǣnig heora þōhte þæt hē þanon scolde
eft eardlufan ǣfre gesēcean,
folc oþðe frēoburh, þǣr hē āfēded wæs;
ac hīe hæfdon gefrūnen þæt hīe ǣr tō fela micles
in þǣm wīnsele wældēað fornam,
Denigea lēode. Ac him dryhten forgeaf
wīgspēda gewiofu, Wedera lēodum,
frōfor ond fultum, þæt hīe fēond heora
ðurh ānes cræft ealle ofercōmon,
selfes mihtum. Sōð is gecȳþed
þæt mihtig god manna cynnes
wēold [w]īdeferhð. Cōm on wanre niht
scrīðan sceadugenga. Scēotend swǣfon,
þā þæt hornreced healdan scoldon,
ealle būton ānum. Þæt wæs yldum cūþ
þæt hīe ne mōste, þā metod nolde,
se s[c]ynscaþa under sceadu bregdan;
ac hē wæccende wrāþum on andan
bād bolgenmōd beadwa geþinges.
Ðā cōm of mōre under misthleoþum
Grendel gongan, godes yrre bær;
mynte se mānscaða manna cynnes
sumne besyrwan in sele þām hēan.
Wōd under wolcnum tō þæs þe hē winreced,
goldsele gumena, gearwost wisse,
fǣttum fāhne. Ne wæs þæt forma sīð
þæt hē Hrōþgāres hām gesōhte;
nǣfre hē on aldordagum ǣr nē siþðan
heardran hǣle, healðegnas fand.
Cōm þā tō recede rinc sīðian,
drēamum bedǣled. Duru sōna onarn,
fȳrbendum fæst, syþðan hē hire folmum [æt]hrān;
onbrǣd þā bealohȳdig, ðā hē gebolgen wæs,
recedes mūþan. Raþe æfter þon
on fāgne flōr fēond treddode,
ēode yrremōd; him of ēagum stōd
ligge gelīcost lēoht unfǣger.
Geseah hē in recede rinca manige,
swefan sibbegedriht samod ætgædere,
magorinca hēap. Þā his mōd āhlōg;
mynte þæt hē gedǣlde, ǣrþon dæg cwōme,
atol āglǣca, ānra gehwylces
līf wið līce, þā him ālumpen wæs
wistfylle wēn. Ne wæs þæt wyrd þā gēn
þæt hē mā mōste manna cynnes
ðicgean ofer þā niht. Þrȳðswȳð behēold
mǣg Higelāces, hū se mānscaða
under fǣrgripum gefaran wolde.
Nē þæt se āglǣca yldan þōhte,
ac hē gefēng hraðe forman sīðe
slǣpendne rinc, slāt unwearnum,
bāt bānlocan, blōd ēdrum dranc,
synsnǣdum swealh; sōna hæfde
unlyfigendes eal gefeormod,
fēt ond folma. Forð nēar ætstōp,
nam þā mid handa higeþīhtigne
rinc on ræste, rǣhte ongēan
fēond mid folme; hē onfēng hraþe
inwitþancum ond wið earm gesæt.
Sōna þæt onfunde fyrena hyrde
þæt hē ne mētte middangeardes,
eorþan scēat{t}a, on elran men
mundgripe māran. Hē on mōde wearð
forht on ferhðe; nō þȳ ǣr fram meahte.
Hyge wæs him hinfūs, wolde on heolster flēon,
sēcan dēofla gedræg; ne wæs his drohtoð þǣr
swylce hē on ealderdagum  [dr] ǣr gemētte.
Gemunde þā se gōda, mǣg Higelāces,
ǣfensprǣce, uplang āstōd
ond him fæste wiðfēng; fingras burston.
Eoten wæs ūtweard; eorl furþur stōp.
Mynte se mǣra, [hw]ǣr hē meahte swā,
wīdre gewindan ond on weg þanon
flēon on fenhopu; wiste his fingra geweald
on grames grāpum. Þæt {he} wæs gēocor sīð
þæt se hearmscaþa tō Heorute ātēah.
Dryhtsele dynede; Denum eallum wearð,
ceasterbūendum, cēnra gehwylcum,
eorlum ealuscerwen. Yrre wǣron bēgen,
rēþe renweardas. Reced hylnsode.
Þā wæs wundor micel [dr] þæt se wīnsele
wiðhæfde heaþodēorum, þat hē on hrūsan ne fēol,
fǣger foldbold; ac hē þæs fæste wæs
innan ond ūtan īrenbendum
searoþoncum besmiþod. Þǣr fram sylle ābēag
medubenc monig, mīne gefrǣge,
golde geregnad, þǣr þā graman wunnon.
Þæs ne wēndon ǣr witan Scyldinga
þæt hit ā mid gemete manna ǣnig,
betlīc ond bānfāg, [ms hetlic] tōbrecan meahte,
listum tōlūcan, nymþe līges fæþm
swulge on swaþule. Swēg up āstāg
nīwe geneahhe; Norðdenum stōd
atelīc egesa, ānra gehwylcum
þāra þe of wealle wōp gehȳrdon,
gryrelēoð galan godes ondsacan,
sigelēasne sang, sār wānigean
helle hæfton. Hēold hine fæste
sē þe manna wæs mægene strengest
on þǣm dæge þysses līfes.
Nolde eorla hlēo ǣnige þinga   [ng]
þone cwealmcuman cwicne forlǣtan,
nē his līfdagas lēoda ǣnigum  [ng]
nytte tealde. Þǣr genehost brægd [hh]
eorl Bēowulfes ealde lāfe,
wolde frēadrihtnes feorh ealgian,
mǣres þēodnes, ðǣr hīe meahton swā.
Hīe þæt ne wiston, þā hīe gewin drugon,
heardhicgende hildemecgas,
ond on healfa gehwone hēawan þōhton,
sāwle sēcan, þone synscaðan
ǣnig ofer eorþan īrenna cyst,
gūðbilla nān, grētan nolde,
ac hē sigewǣpnum forsworen hæfde,
ecga gehwylcre. Scolde his aldorgedāl
on ðǣm dæge þysses līfes
earmlīc wurðan, ond se ellorgāst
on fēonda geweald feor sīðian.
Ðā þæt onfunde sē þe fela ǣror
mōdes myrðe manna cynne,
fyrene gefremede (hē [wæs] fāg wið god),
þæt him se līchoma lǣstan nolde,
ac hine se mōdega  [dg] mǣg Hygelāces
hæfde be honda; wæs gehwæþer ōðrum
lifigende lāð. Līcsār gebād
atol ǣglǣca; him on eaxle wearð
syndolh sweotol, seonowe onsprungon,
burston bānlocan. Bēowulfe wearð
gūðhrēð gyfeþe; scolde Grendel þonan
feorhsēoc flēon under fenhleoðu
sēcean wynlēas wīc; wiste þē geornor
þæt his aldres wæs ende gegongen,
dōgera dægrīm.  [gr] Denum eallum wearð
æfter þām wælrǣse willa gelumpen.
Hæfde þā gefǣlsod sē þe ǣr feorran cōm,
snotor ond swȳðferhð, sele Hrōðgāres,
genered wið nīðe; nihtweorce gefeh,
ellenmǣrþum. Hæfde Ēastdenum
Gēatmecga lēod gilp gelǣsted,
swylce oncȳþðe ealle gebētte,
inwidsorge, þē hīe ǣr drugon
ond for þrēanȳdum þolian scoldon,
torn unlȳtel. Þæt wæs tācen sweotol,
syþðan hildedēor hond ālegde,
earm ond eaxle (þǣr wæs eal geador
Grendles grāpe) under gēapne hr[ōf].
Ðā wæs on morgen mīne gefrǣge
ymb þā gifhealle gūðrinc monig;
fērdon folctogan feorran ond nēan
geond wīdwegas wundor scēawian, [dr]
lāþes lāstas. Nō his līfgedāl
sārlīc þūhte secga ǣnegum [ng]
þāra þe tīrlēases trode scēawode,
hū hē wērigmōd on weg þanon,
nīða ofercumen, [!] on nicera mere
fǣge ond geflȳmed feorhlāstas bær.
Ðǣr wæs on blōde brim weallende,
atol ȳða geswing eal gemenged
hāton heolfre, heorodrēore wēol.
Dēaðfǣge dēog, siððan drēama lēas
in fenfreoðo feorh ālegde,
hǣþene sāwle;  [þn] þǣr him hel onfēng.
Þanon eft gewiton ealdgesīðas,
swylce geong manig of gomenwāþe
fram mere mōdge mēarum rīdan,
beornas on blancum. Ðǣr wæs Bēowulfes
mǣrðo mǣned; monig oft gecwæð
þætte sūð nē norð be sǣm twēonum
ofer eormengrund ōþer nǣnig
under swegles begong sēlra nǣre
rondhæbbendra, rīces wyrðra.
Nē hīe hūru winedrihten wiht ne lōgon,
glædne Hrōðgār, ac þæt wæs gōd cyning.
Hwīlum heaþorōfe hlēapan lēton,
on geflit faran fealwe mēaras
ðǣr him foldwegas fægere þūhton,
cystum cūðe. Hwīlum cyninges þegn,
guma gilphlæden, gidda gemyndig,
sē ðe ealfela ealdgesegena
worn gemunde, word ōþer fand
sōðe gebunden; secg eft ongan
sīð Bēowulfes snyttrum styrian
ond on spēd wrecan spel gerāde,
wordum wrixlan. Wēlhwylc gecwæð
þæt hē fram Sigemunde secgan hȳrde
ellendǣdum, uncūþes fela,
Wælsinges gewin, wīde sīðas,
þāra þe gumena bearn gearwe ne wiston,
fǣhðe ond fyrena, būton Fitela mid hine,
þonne hē swulces hwæt secgan wolde,
ēam his nefan, swā hīe ā wǣron
æt nīða gehwām nȳdgesteallan;
hæfdon ealfela eotena cynnes
sweordum gesǣged. Sigemunde gesprong
æfter dēaðdæge dōm unlȳtel,
syþðan wīges heard wyrm ācwealde,
hordes hyrde. Hē under hārne stān,
æþelinges bearn, āna genēðde
frēcne dǣde, ne wæs him Fitela mid.
Hwæþre him gesǣlde ðæt þæt swurd þurhwōd
wrǣtlīcne wyrm, þæt hit on wealle ætstōd,
dryhtlīc īren; draca morðre swealt.
Hæfde āglǣca elne gegongen
þæt hē bēahhordes brūcan mōste
selfes dōme; sǣbāt gehleōd,
bær on bearm scipes beorhte frætwa,
Wælses eafera. Wyrm hāt gemealt.
Sē wæs wreccena wīde mǣrost
ofer werþēode, wīgendra hlēo,
ellendǣdum (hē þæs ǣr onðāh),
siððan Heremōdes hild sweðrode,
ea{r}foð ond ellen. Hē mid Ēotenum wearð  [tn]
on fēonda geweald forð forlācen,
snūde forsended. Hine sorhwylmas
lemede tō lange; hē his lēodum wearð,
eallum æþellingum tō aldorceare;
swylce oft bemearn ǣrran mǣlum
swīðferhþes sīð snotor ceorl monig,
sē þe him bealwa tō bōte gelȳfde,
þæt þæt ðēodnes bearn geþēon scolde,
fæderæþelum onfōn, folc gehealdan,
hord ond hlēoburh, hæleþa rīce,
[ēþel] Scyldinga. [rune = eþel] Hē þǣr eallum wearð,
mǣg Higelāces, manna cynne,
frēondum gefægra; hine fyren onwōd.
Hwīlum flītende fealwe strǣte
mēarum mǣton. Ðā wæs morgenlēoht
scofen ond scynded. Ēode scealc monig
swīðhicgende tō sele þām hēan
searowundor sēon; swylce self cyning
of brȳdbūre, bēahhorda weard,
tryddode tīrfæst getrume micle,
cystum gecȳþed, ond his cwēn mid him
medostigge mæt mægþa hōse.
Hrōðgār maþelode (hē tō healle gēong,
stōd on stapole, geseah stēapne hrōf,
golde fāhne, ond Grendles hond):
Ðisse ansȳne alwealdan þanc
lungre gelimpe! Fela ic lāþes gebād,
grynna æt Grendle; ā mæg god wyrcan
wunder æfter wundre, wuldres hyrde.
Ðæt wæs ungēara þæt ic ǣnigra mē
wēana ne wēnde tō wīdan feore
bōte gebīdan, þonne blōde fāh
hūsa sēlest heorodrēorig stōd,
wēa wīdscofen witena gehwylc[um]
ðāra þe ne wēndon þæt hīe wīdeferhð
lēoda landgeweorc lāþum beweredon
scuccum ond scinnum. Nū scealc hafað
þurh drihtnes miht dǣd gefremede
ðē wē ealle ǣr ne meahton
snyttrum besyrwan. Hwæt, þæt secgan mæg
efne swā hwylc mægþa swā ðone magan cende
æfter gumcynnum, gyf hēo gȳt lyfað,
þæt hyre ealdmetod ēste wǣre
bearngebyrdo. Nū ic, Bēowulf, þec,
secg betsta,  [betesta] mē for sunu wylle
frēogan on ferhþe; heald forð tela
nīwe sibbe. Ne bið þē [n]ǣnigra gād  [MS ǣnigra]
worolde wilna, þē ic geweald hæbbe.
Ful oft ic for lǣssan lēan teohhode,
hordweorþunge hnāhran rince,
sǣmran æt sæcce. Þū þē self hafast
dǣdum gefremed þǣt þīn [dōm] lyfað
āwa tō aldre. Alwalda þec
gōde forgylde, swā hē nū gȳt dyde!
Bēowulf maþelode, bearn Ec[g]þēowes:
Wē þæt ellenweorc ēstum miclum,
feohtan fremedon, frēcne genēðdon
eafoð uncūþes. Ūþe ic swīþor
þæt ðū hine selfne gesēon mōste,
fēond on frætewum fylwērigne.
Ic hine hrædlīce [ms him] heardan clammum
on wælbedde wrīþan þōhte,
þæt hē for mundgripe [ms handgripe] mīnum scolde
licgean līfbysig, būtan his līc swice.
Ic hine ne mihte, þā metod nolde,
ganges getwǣman, nō ic him þæs georne ætfealh,
feorhgenīðlan; wæs tō foremihtig
fēond on fēþe. Hwæþere hē his folme forlēt
tō līfwraþe lāst weardian,
earm ond eaxle. Nō þǣr ǣnige swā þēah  [ng]
fēasceaft guma frōfre gebohte;
nō þȳ leng leofað lāðgetēona,
synnum geswenced, ac hyne sār hafað
mid [nī]dgripe [ms inmid gripe] nearwe befongen,
balwon bendum. Ðǣr ābīdan sceal
maga māne fāh miclan dōmes,
hū him scīr metod scrīfan wille.
Ðā wæs swīgra secg, sunu Ec[g]lāfes,
on gylpsprǣce gūðgeweorca,
siþðan æþelingas eorles cræfte
ofer hēanne hrōf hand scēawedon,
fēondes fingras. Foran ǣghwylc wæs,
st[īðr]a nægla gehwylc, stȳle gelīcost,
hǣþenes handsporu hilderinces,
egl[u] unhēoru. Ǣghwylc gecwæð
þæt him heardra nān hrīnan wolde
īren ǣrgōd, þæt ðæs āhlǣcan
blōdge beadufolme onberan wolde.
Ðā wæs hāten hreþe Heort innanweard
folmum gefrætwod. Fela þǣra wæs,
wera ond wīfa, þē þæt wīnreced,
gestsele gyredon. Goldfāg scinon
web æfter wāgum, wundorsīona fela
secga gehwylcum þāra þe on swylc starað.
Wæs þæt beorhte bold tōbrocen swīðe,
eal inneweard īrenbendum fæst,
heorras tōhlidene. Hrōf āna genæs,
ealles ansund, þē se āglǣca,
fyrendǣdum fāg, on flēam gewand,
aldres orwēna. Nō þæt ȳðe byð
tō beflēonne, fremme sē þe wille,
ac ges[ē]can sceal sāwlberendra,
nȳde genȳdde, niþða bearna,
grundbūendra gearwe stōwe,
þǣr his līchoma legerbedde fæst
swefeþ æfter symle. Þā wæs sǣl ond mǣl
þæt tō healle gang Healfdenes sunu;
wolde self cyning symbel þicgan.
Ne gefrægen ic þā mǣgþe māran weorode
ymb hyra sincgyfan sēl gebǣran.
Bugon þā tō bence blǣdāgande,
fylle gefǣgon; fægere geþǣgon
medoful manig māgas þāra
swīðhicgende on sele þām hēan,
Hrōðgār ond Hrōþulf. Heorot innan wæs
frēondum āfylled; nalles fācenstafas [cn]
Þēodscyldingas þenden fremedon.
Forgeaf þā Bēowulfe b[earn] Healfdenes
segen gyldenne sigores tō lēane;
hroden hil[d]ecumbor, helm ond byrnan,
mǣre māðþumsweord [ðm] manige gesāwon
beforan beorn beran. Bēowulf geþah
ful on flette; nō hē þǣre feohgyfte
for sc[ē]oten[d]um scamigan ðorfte.
Ne gefrægn ic frēondlīcor fēower mādmas
golde gegyrede gummanna fela
in ealobence ōðrum gesellan.
Ymb þæs helmes hrōf hēafodbeorge
wīrum bewunden wal[u] ūtan hēold,
þæt him fēla lāf frēcne ne meahton
scūrheard sceþðan, þonne scyldfreca
ongēan gramum gangan scolde.
Heht ðā eorla hlēo eahta mēaras
fǣtedhlēore on flet tēon,
in under eoderas. Þāra ānum stōd
sadol searwum fāh, since gewurþad;
þæt wæs hildesetl hēahcyninges,
ðonne sweorda gelāc sunu Healfdenes
efnan wolde. Nǣfre on ōre læg
wīdcūþes wīg, ðonne walu fēollon.
Ond ðā Bēowulfe bēga gehwæþres
eodor Ingwina onweald getēah,
wicga ond wǣpna, hēt hine wēl brūcan.
Swā manlīce mǣre þēoden,
hordweard hæleþa, heaþorǣsas geald
mēarum ond mādmum, swā hȳ nǣfre man lȳhð,
sē þe secgan wile sōð æfter rihte.
Ðā gȳt ǣghwylcum eorla drihten
þāra þe mid Bēowulfe briml[ā]de tēah
on þǣre medubence māþðum gesealde,
yrfelāfe, ond þone ǣnne heht
golde forgyldan, þone ðe Grendel ǣr
māne ācwealde, swā hē hyra mā wolde,
nefne him wītig god wyrd forstōde
ond ðæs mannes mōd. Metod eallum wēold
gumena cynnes, swā hē nū gīt dēð.
Forþan bið andgit ǣghwǣr sēlest,
ferhðes foreþanc. Fela sceal gebīdan
lēofes ond lāþes sē þe longe hēr
on ðyssum windagum worolde brūceð.
Þǣr wæs sang ond swēg samod ætgædere
fore Healfdenes hildewīsan,
gomenwudu grēted, gid oft wrecen,
ðonne healgamen Hrōþgāres scop
æfter medobence mǣnan scolde
[be] Finnes eaferum, ðā hīe se fǣr begeat,
hæleð Healfdena, Hnæf Scyldinga,
in Frēswæle feallan scolde.
Nē hūru Hildeburh herian þorfte
Ēotena trēowe;  [tn] unsynnum wearð
beloren lēofum æt þām lindplegan, [ms hildplegan]
bearnum ond brōðrum; hīe on gebyrd hruron,
gāre wunde. Þæt wæs geōmuru ides! [mr]
Nalles hōlinga Hōces dohtor
meotodsceaft bemearn, syþðan morgen cōm,
ðā hēo under swegle gesēon meahte
morþorbealo māga, [þr] þǣr hēo ǣr mǣste hēold
worolde wynne. Wīg ealle fornam
Finnes þegnas nemne fēaum ānum, [ēam]
þæt hē ne mehte on þǣm meðelstede [ðl]
wīg Hengeste wiht gefeohtan,
nē þā wēalāfe wīge forþringan
þēodnes ðegna; ac hig him geþingo budon,
þæt hīe him ōðer flet eal gerȳmdon,
healle ond hēahsetl, þæt hīe healfre geweald
wið Ēotena bearn [tn] āgan mōston,
ond æt feohgyftum Folcwaldan sunu
dōgra gehwylce Dene weorþode,
Hengestes hēap hringum wenede
efne swā swīðe sincgestrēonum
fǣttan goldes, swā hē Frēsena cyn [sn]
on bēorsele byldan wolde.
Ðā hīe getruwedon on twā healfa
fæste frioðuwǣre. Fin Hengeste
elne unflitme āðum benemde
þæt hē þā wēalāfe weotena dōme
ārum hēolde, þæt ðǣr ǣnig mon
wordum nē worcum wǣre ne brǣce,
nē þurh inwitsearo  [!] ǣfre gemǣnden
ðēah hīe hira bēaggyfan banan folgedon
ðēodenlēase, þā him swā geþearfod wæs;
gyf þonne Frȳsna hwylc frēcn[a]n sprǣce
ðæs morþorhetes  [þr] myndgiend wǣre,
þonne hit sweordes ecg s[ē]ðan scolde.
Ā[d] wæs geæfned ond icge gold
āhæfen of horde. Herescyldinga
betst beadorinca wæs on bǣl gearu.
Æt þǣm āde wæs ēþgesȳne
swātfāh syrce, swȳn ealgylden,
eofer īrenheard, æþeling manig
wundum āwyrded; sume on wæle crungon.
Hēt ðā Hildeburh æt Hnæfes āde
hire selfre sunu sweoloðe befæstan,
bānfatu bærnan ond on bǣl dōn
ēa{r}me on eaxle. Ides gnornode,
geōmrode giddum. Gūðrinc āstāh.
Wand tō wolcnum wælfȳra mǣst,
hlynode for hlāwe; hafelan multon,
bengeato burston, ðonne blōd ætspranc,
lāðbite līces. Līg ealle forswealg,
gǣsta gīfrost, þāra ðe þǣr gūð fornam
bēga folces; wæs hira blǣd scacen.
Gewiton him ðā wīgend wīca nēosian,
frēondum befeallen, Frȳsland gesēon,
hāmas ond hēaburh. Hengest ðā gȳt
wælfāgne winter [tr] wunode mid Finne
eal unhlitme. [ms 1128-1129 finnel] Eard gemunde,
þēah þe he [ne] meahte on mere drīfan
hringedstefnan; holm storme wēol,
won wið winde, winter ȳþe belēac [tr]
īsgebinde, oþðæt ōþer cōm
gēar in geardas, swā nū gȳt dēð,
þā ðe syngāles sēle bewitiað,
wuldortorhtan weder. [ldr] Ðā wæs winter scacen, [tr]
fæger foldan bearm. Fundode wrecca,
gist of geardum; hē tō gyrnwræce
swīðor þōhte þonne tō sǣlāde,
gif hē torngemōt þurhtēon mihte
þæt hē Ēotena bearn [tn] īrne gemunde.
Swā hē ne forwyrnde w[e]orodrædende, [woroldrǣdenne]
þonne him Hūnlāfing hildelēoman,
billa sēlest, on bearm dyde,
þæs wǣron mid Ēotenum [tn] ecge cūðe.
Swylce ferhðfrecan Fin eft begeat
sweordbealo slīðen æt his selfes hām,
siþðan grimne gripe Gūðlāf ond Ōslāf
æfter sǣsīðe, sorge mǣndon,
ætwiton wēana dǣl; ne meahte wǣfre mōd
forhabban in hreþre. Ðā wæs heal roden [ms hroden]
fēonda fēorum, swilce Fin slægen,
cyning on corþre, ond sēo cwēn numen.
Scēotend Scyldinga tō scypon feredon
eal ingesteald eorðcyninges,
swylce hīe æt Finnes hām findan meahton
sigla searogimma. Hīe on sǣlāde
drihtlīce wīf tō Denum feredon,
lǣddon tō leodum. Lēoð wæs āsungen,
glēomannes gyd. Gamen eft āstāh,
beorhtode bencswēg; byrelas sealdon
wīn of wunderfatum. [dr] Þā cwōm Wealhþēo forð
gān under gyldnum bēage, þǣr þā gōdan twēgen
sǣton suhtergefæderan; [!] þā gȳt wæs hiera sib ætgædere,
ǣghwylc ōðrum trȳwe. Swylce þǣr Unferþ þyle [MS hunf-]
æt fōtum sæt frēan Scyldinga; gehwylc hiora his ferhþe trēowde
þæt hē hæfde mōd micel, þēah þe hē his māgum nǣre
ārfæst æt ecga gelācum. Spræc ðā ides Scyldinga:
Onfōh þissum fulle, frēodrihten mīn,
sinces brytta! Þū on sǣlum wes,
goldwine gumena, ond tō Gēatum spræc
mildum wordum, swā sceal man dōn.
Bēo wið Gēatas glæd, geofena gemyndig,
nēan ond feorran þū nū hafast.
Mē man sægde þæt þū ðē for sunu wolde
hereri[n]c habban. Heorot is gefǣlsod,
bēahsele beorhta; brūc þenden þū mōte
manigra mēdo, ond þīnum māgum lǣf
folc ond rīce, þonne ðū forð scyle
metodsceaft sēon. Ic mīnne can
glædne Hrōþulf, þæt hē þā geogoðe wile
ārum healdan, gyf þū ǣr þonne hē,
wine Scildinga, worold oflǣtest;
wēne ic þæt hē mid gōde gyldan wille
uncran eaferan, gif hē þæt eal gemon,
hwæt wit tō willan ond tō worðmyndum
umborwesendum ǣr [br] ārna gefremedon.
Hwearf þā bī bence þǣr hyre byre wǣron,
Hrēðric ond Hrōðmund, ond hæleþa bearn,
giogoð ætgædere; þǣr se gōda sæt,
Bēowulf Gēata, be þǣm gebrōðrum twǣm.
Him wæs ful boren ond frēondlaþu
wordum bewægned, ond wunden gold
ēstum geēawed, earm[h]rēade twā,
hrægl ond hringas, healsbēaga mǣst
þāra þe ic on foldan gefrægen hæbbe.
Nǣnigne ic under swegle sēlran hȳrde
hordmā[ðð]um hæleþa, [ðm] syþðan Hāma ætwæg
tō [þǣ]re byrhtan byrig Brōsinga mene,
sigle ond sincfæt; searonīðas f[lēa]h
Eormenrīces, gecēas ēcne rǣd.
Þone hring hæfde Higelāc Gēata,
nefa Swertinges, nȳhstan sīðe,
siðþan hē under segne sinc ealgode,
wælrēaf werede; hyne wyrd fornam,
syþðan hē for wlenco wēan āhsode,
fǣhðe tō Frȳsum. Hē þā frætwe wæg,
eorclanstānas ofer ȳða ful,
rīce þēoden; hē under rande gecranc.
Gehwearf þā in Francna fæþm feorh cyninges,
brēostgewǣdu ond se bēah somod;
wyrsan wīgfrecan wæl rēafed[o]n
æfter gūðsceare, Gēata lēode,
hrēawīc hēoldon, Heal swēge ōnfēng.
Wealhðēo maþelode, hēo fore þǣm werede spræc:
Brūc ðisses bēages, Bēowulf lēofa,
hyse, mid hǣle, ond þisses hrægles nēot,
þēo[d]gestrēona, ond geþēoh tela,
cen þec mid cræfte ond þyssum cnyhtum wes
lāra līðe; ic þē þæs lēan geman,
Hafast þū gefēred þæt ðē feor ond nēah
ealne wīdeferhþ weras ehtigað,
efne swā sīde swā sǣ bebūgeð,
windgeard, weallas. Wes þenden þū lifige,
æþeling, ēadig. Ic þē an tela
sincgestrēona. Bēo þū suna mīnum
dǣdum gedēfe, drēamhealdende.
Hēr is ǣghwylc eorl ōþrum getrȳwe,
mōdes milde, mandrihtne hol[d];
þegnas syndon geþwǣre, þēod ealgearo,
druncne dryhtguman dōð swā ic bidde.
Ēode þā tō setle. Þǣr wæs symbla cyst;
druncon wīn weras. Wyrd ne cūþon,
geōsceaft grim[m]e, swā hit āgangen wearð
eorla manegum, syþðan ǣfen cwōm
ond him Hrōþgār gewāt tō hofe sīnum,
rīce tō ræste. Reced weardode
unrīm eorla, swā hīe oft ǣr dydon.
Bencþelu beredon; hit geondbrǣded wearð
beddum ond bolstrum. Bēorscealca sum
fūs ond fǣge fletræste gebēag.
Setton him tō hēafdon hilderandas,
bordwudu beorhtan; þǣr on bence wæs
ofer æþelinge ȳþgesēne
heaþostēapa helm, hringed byrne,
þrecwudu þrymlīc. Wæs þēaw hyra
þæt hīe oft wǣron an wīg gearwe,
gē æt hām gē on herge, gē gehwæþer þāra,
efne swylce mǣla swylce hira mandryhtne
þearf gesǣlde; wæs sēo þēod tilu.
Sigon þā tō slæpe. Sum sāre angeald
ǣfenræste, swā him ful oft gelamp,
siþðan goldsele Grendel warode,
unriht æfnde, oþþæt ende becwōm,
swylt æfter synnum. Þæt gesȳne wearþ,
wīdcūþ werum, þætte wrecend þā gȳt
lifde æfter lāþum, lange þrāge,
æfter gūðceare. Grendles mōdor,
ides āglǣcwīf, yrmþe gemunde,
sē þe wæteregesan wunian scolde,
cealde strēamas, siþðan Cāin wearð [ms camp]
tō ecgbanan āngan brēþer,
fæderenmǣge; [dr] hē þā fāg gewāt,
morþre gemearcod, mandrēam flēon,
wēsten warode. Þanon wōc fela
geōsceaftgāsta; wæs þǣra Grendel sum,
heorowearh hetelīc, sē æt Heorote fand
wæccendne wer wīges bīdan.
Þǣr him āglǣca ætgrǣpe wearð;
hwæþre hē gemunde mægenes strenge,
gimfæste gife ðē him god sealde,
ond him tō anwaldan āre gelȳfde,
frōfre ond fultum; ðȳ hē þone fēond ofercwōm,
gehnǣgde helle gāst. Þā hē hēan gewāt,
drēame gedǣled, dēaþwīc sēon,
mancynnes fēond, ond his mōdor þā gȳt,
gīfre ond galgmōd, gegān wolde
sorhfulne sīð, sunu [dēað] wrecan.
Cōm þā tō Heorote, ðǣr Hringdene
geond þæt sæld swǣfun. Þā ðǣr sōna wearð
edhwyrft eorlum, siþðan inne fealh
Grendles mōdor. Wæs se gryre lǣssa
efne swā micle swā bið mægþa cræft,
wīggryre wīfes, be wǣpnedmen,
þonne heoru bunden, hamere geþ[rū]en,
sweord swāte fāh swīn ofer helme
ecgum dyhttig andweard scireð.
Ðā wæs on healle heardecg togen
sweord ofer setlum, sīdrand manig
hafen handa fæst; helm ne gemunde,
byrnan sīde, þā hine se brōga angeat.
Hēo wæs on ofste, wolde ūt þanon,
fēore beorgan, þā hēo onfunden wæs.
Hraðe hēo æþelinga ānne hæfde
fæste befangen, þā hēo tō fenne gang.
Sē wæs Hrōðgāre hæleþa lēofost
on gesīðes hād be sǣm twēonum,
rīce randwiga, þone ðe hēo on ræste ābrēat,
blǣdfæstne beorn. Næs Bēowulf ðǣr,
ac wæs ōþer in ǣr geteohhod
æfter māþðumgife  [þm] mǣrum Gēate.
Hrēam wearð in Heorote; hēo under heolfre genam
cūþe folme; cearu wæs genīwod,
geworden in wīcun. Ne wæs þæt gewrixle til,
þæt hīe on bā healfa bicgan scoldon
frēonda fēorum. Þā wæs frōd cyning,
hār hilderinc, on hrēon mōde,
syðþan hē aldorþegn unlifigendne,
þone dēorestan dēadne wisse.
Hraþe wæs tō būre Bēowulf fetod,
sigorēadig secg. Samod ǣrdæge
ēode eorla sum, æþele cempa
self mid gesīðum þǣr se snotera bād,
hwæþre him al{f}walda ǣfre wille
æfter wēaspelle wyrpe gefremman.
Gang ðā æfter flōre fyrdwyrðe man
mid his handscale (healwudu dynede),
þæt hē þone wīsan wordum {h}nǣgde
frēan Ingwina, frægn gif him wǣre
æfter nēodlaðu[m] niht getǣse.
Hrōðgār maþelode, helm Scyldinga:
Ne frīn þū æfter sǣlum! Sorh is genīwod
Denigea lēodum. Dēad is Æschere,
Yrmenlāfes yldra brōþor,
mīn rūnwita ond mīn rǣdbora,
eaxlgestealla, ðonne wē on orlege
hafelan weredon, þonne hniton fēþan,
eoferas cnysedan. Swy[lc] scolde eorl wesan,
[æþeling] ǣrgōd, [ms no æþeling] swylc Æschere wæs!
Wearð him on Heorote tō handbanan
wælgǣst wǣfre; ic ne wāt hwæþer
atol ǣse wlanc eftsīðas tēah,
fylle gef{r}ægnod. Hēo þā fǣhðe wræc
þē þū gystran niht Grendel cwealdest
þurh hǣstne hād heardum clammum,
forþan hē tō lange lēode mīne
wanode ond wyrde. Hē æt wīge gecrang
ealdres scyldig, ond nū ōþer cwōm
mihtig mānscaða, wolde hyre mǣg wrecan,
gē feor hafað fǣhðe gestǣled
(þæs þe þincean mæg þegne monegum,
sē þe æfter sincgyfan on sefan grēoteþ),
hreþerbealo hearde;  [þr] nū sēo hand ligeð,
sē þe ēow wēlhwylcra wilna dohte.
Ic þæt londbūend, lēode mīne,
selerǣdende, secgan hȳrde
þæt hīe gesāwon swylce twēgen
micle mearcstapan mōras healdan,
ellorgǣstas. Ðǣra ōðer wæs,
þæs þe hīe gewislīcost gewitan meahton,
idese onlīcnæs; ōðer earmsceapen [!]
on weres wæstmum wræclāstas træd,
næfne hē wæs māra þonne ǣnig man ōðer;
þone on gēardagum Grendel nemdo[n]
foldbūende. Nō hīe fæder cunnon,
hwæþer him ǣnig wæs ǣr ācenned
dyrnra gāsta. Hīe dȳgel lond
warigeað, wulfhleoþu, windige næssas,  [dg]
frēcne fengelād, ðǣr fyrgenstrēam
under næssa genipu niþer gewīteð,
flōd under foldan. Nis þæt feor heonon
mīlgemearces þæt se mere stan[d]eð;
ofer þǣm hongiað hrinde bearwas,
wudu wyrtum fæst wæter oferhelmað.
Þǣr mæg nihta gehwǣm nīðwundor sēon,
fȳr on flōde. Nō þæs frōd leofað
gumena bearna, þæt þone grund wite;
ðēah þe hǣðstapa hundum geswenced,
heorot hornum trum, holtwudu sēce,
feorran geflȳmed, ǣr hē feorh seleð,
aldor on ōfre, ǣr hē in wille
hafelan [hȳdan]. [ms no hydan] Nis þæt hēoru stōw!
Þonon ȳðgeblond up āstīgeð
won tō wolcnum, þonne wind styreþ,
lāð gewidru, oðþæt lyft drysmaþ,
roderas rēotað. Nū is se rǣd gelang
eft æt þē ānum. Eard gīt ne const, [!]
frēcne stōwe, ðǣr þū findan miht
felasinnigne secg; [fela s] sēc gif þū dyrre.
Ic þē þā fǣhðe fēo lēanige,
ealdgestrēonum, swā ic ǣr dyde,
wund[un] golde, gyf þū on weg cymest.
Bēowulf maþelode, bearn Ecgþēowes:
Ne sorga, snotor guma; sēlre bið ǣghwǣm
þæt hē his frēond wrece, þonne hē fela murne.
Ūre ǣghwylc sceal ende gebīdan
worolde līfes; wyrce sē þe mōte
dōmes ǣr dēaþe; þæt bið drihtguman
unlifgendum æfter sēlest.
Ārīs, rīces weard, uton {h}raþe fēran
Grendles māgan gang scēawigan.
Ic hit þē gehāte, nō hē on helm losaþ,
nē on foldan fæþm, nē on fyrgenholt,
nē on gyfenes grund, gā þǣr hē wille.
Ðȳs dōgor þū geþyld hafa
wēana gehwylces, swā ic þē wēne tō.
Āhlēop ðā se gomela, gode þancode,
mihtigan drihtne,  [tg] þæs se man gespræc.
Þā wæs Hrōðgāre hors gebǣted,
wicg wundenfeax. Wīsa fengel
geatolīc gende; gumfēþa stōp
lindhæbbendra. Lāstas wǣron
æfter waldswaþum wīde gesȳne,
gang ofer grundas, [swā] gegnum fōr [ms no swa]
ofer myrcan mōr, magoþegna bær
þone sēlestan sāwollēasne
þāra þe mid Hrōðgāre hām eahtode.
Oferēode þā æþelinga bearn
stēap stānhliðo, stīge nearwe,
enge ānpaðas, uncūð gelād,
neowle næssas, nicorhūsa fela.
Hē fēara sum beforan gengde
wīsra monna wong scēawian,
oþþæt hē fǣringa fyrgenbēamas
ofer hārne stān hleonian funde,
wynlēasne wudu; wæter under stōd
drēorig ond gedrēfed. Denum eallum wæs,
winum Scyldinga, weorce on mōde
tō geþolianne, ðegne monegum,
oncȳð eorla gehwǣm, syðþan Æscheres
on þām holmclife hafelan mētton.
Flōd blōde wēol (folc tō sǣgon),
hātan heolfre. Horn stundum song
fūslīc f[yrd]lēoð. Fēþa eal gesæt.
Gesāwon ðā æfter wætere wyrmcynnes fela,
sellīce sǣdracan,  [!] sund cunnian,
swylce on næshleoðum nicras licgean,
ðā on undernmǣl oft bewitigað
sorhfulne sīð on seglrāde,
wyrmas ond wildēor; hīe on weg hruron,
bitere ond gebolgne, bearhtm ongēaton,
gūðhorn galan. Sumne Gēata lēod
of flānbogan fēores getwǣfde,
ȳðgewinnes, þæt him on aldre stōd
herestrǣl hearda; hē on holme wæs
sundes þē sǣnra, ðē hyne swylt fornam.
Hræþe wearð on ȳðum mid eofersprēotum
heorohōcyhtum hearde genearwod,
nīða genǣged, ond on næs togen,
wundorlīc wǣgbora; [dr] weras scēawedon
gryrelīcne gist. Gyrede hine Bēowulf
eorlgewǣdum, nalles for ealdre mearn.
Scolde herebyrne hondum gebrōden,
sīd ond searofāh, sund cunnian,
sēo ðe bāncofan beorgan cūþe,
þæt him hildegrāp hreþre ne mihte,
eorres inwitfeng, aldre gesceþðan;
ac se hwīta helm hafelan werede,
sē þe meregrundas mengan scolde,
sēcan sundgebland since geweorðad,
befongen frēawrāsnum, swā hine fyrndagum
worhte wǣpna smið, wundrum tēode,
besette swīnlīcum, þæt hine syðþan nō
brond nē beadomēcas bītan ne meahton.
Næs þæt þonne mǣtost mægenfultuma
þæt him on ðearfe lāh ðyle Hrōðgāres;
wæs þǣm hæftmēce Hrunting nama.
Þæt wæs ān foran ealdgestrēona;
ecg wæs īren, ātertānum fāh, [tr]
āhyrded heaþoswāte; nǣfre hit æt hilde ne swāc
manna ǣngum þāra þe hit mid mundum bewand,
sē ðe gryresīðas gegān dorste,
folcstede fāra; næs þæt forma sīð
þæt hit ellenweorc æfnan scolde.
Hūru ne gemunde mago Ecglāfes,
eafoþes cræftig, þæt hē ǣr gespræc
wīne druncen, þā hē þæs wǣpnes onlāh
sēlran sweordfrecan. Selfa ne dorste
under ȳða gewin aldre genēþan,
drihtscype drēogan; þǣr hē dōme forlēas,
ellenmǣr[ð]um. Ne wæs þǣm ōðrum swā,
syðþan hē hine tō gūðe gegyred hæfde.
Bēowulf maðelode, bearn Ecgþēowes:
Geþenc nū, se mǣra maga Healfdenes,
snottra fengel, nū ic eom sīðes fūs,
goldwine gumena, hwæt wit geō sprǣcon,
gif ic æt þearfe þīnre scolde
aldre linnan, þæt ðū mē ā wǣre
forðgewitenum on fæder stǣle.
Wes þū mundbora mīnum magoþegnum,
hondgesellum, gif mec hild nime;
swylce þū ðā mādmas þē þū mē sealdest,
Hrōðgār lēofa, Higelāce onsend.
Mæg þonne on þǣm golde ongitan Gēata dryhten,
gesēon sunu Hrǣdles, þonne hē on þæt sinc starað,
þæt ic gumcystum gōdne funde
bēaga bryttan, brēac þonne mōste.
Ond þū Unferð lǣt [hunferð] ealde lāfe,
wrǣtlīc wǣgsweord, wīdcūðne man
heardecg habban; ic mē mid Hruntinge
dōm gewyrce, oþðe mec dēað nimeð.
Æfter þǣm wordum Wedergēata lēod
efste mid elne, nalas ondsware
bīdan wolde; brimwylm onfēng
hilderince. Ðā wæs hwīl dæges
ǣr hē þone grundwong ongytan mehte.
Sōna þæt onfunde sē ðe flōda begong
heorogīfre behēold hund missēra,
grim ond grǣdig, þæt þǣr gumena sum
ælwihta eard ufan cunnode.
Grāp þā tōgēanes, gūðrinc gefēng
atolan clommum. Nō þȳ ǣr in gescōd
hālan līce; hring ūtan ymbbearh,
þæt hēo þone fyrdhom ðurhfōn ne mihte,
locene leoðosyrcan lāþan fingrum.
Bær þā sēo brimwyl[f], þā hēo tō botme cōm,
hringa þengel tō hofe sīnum,
swā hē ne mihte, nō hē þæ[s] mōdig wæs,
wǣpna gewealdan, ac hine wundra þæs fela
swe[n]cte on sunde, sǣdēor monig
hildetūxum heresyrcan bræc,
ēhton āglǣcan. Ðā se eorl ongeat
þæt hē [in] nīðsele nāthwylcum wæs,
þǣr him nǣnig wæter wihte ne sceþede,
nē him for hrōfsele hrīnan ne mehte
fǣrgripe flōdes; fȳrlēoht geseah,
blācne lēoman, beorhte scīnan.
Ongeat þā se gōda grundwyrgenne,
merewīf mihtig; mægenrǣs forgeaf
hildebille, ho[n]d sweng ne oftēah,
þæt hire on hafelan hringmǣl āgōl
grǣdig gūðlēoð. Ðā se gist onfand
þæt se beadolēoma bītan nolde,
aldre sceþðan, ac sēo ecg geswāc
ðēodne æt þearfe; ðolode ǣr fela
hondgemōta, helm oft gescær,
fǣges fyrdhrægl; ðā wæs forma sīð
dēorum mādme, þæt his dōm ālæg.
Eft wæs anrǣd, nalas elnes læt,
mǣrða gemyndig mǣg Hȳlāces.
Wearp ðā wunde[n]mǣl wrǣttum gebunden
yrre ōretta, þæt hit on eorðan læg,
stīð ond stȳlecg; strenge getruwode,
mundgripe mægenes. Swā sceal man dōn,
þonne hē æt gūðe gegān þenceð
longsumne lof, nā ymb his līf cearað.
Gefēng þā be eaxle (nalas for fǣhðe mearn)
Gūðgēata lēod Grendles mōdor;
brægd þā beadwe heard, þā hē gebolgen wæs,
feorhgenīðlan, þæt hēo on flet gebēah.
Hēo him eft hraþe {h}andlēan forgeald
grimman grāpum ond him tōgēanes fēng;
oferwearp þā wērigmōd wigena strengest,
fēþecempa, þæt hē on fylle wearð.
Ofsæt þā þone selegyst ond hyre seax{e} getēah,
brād [ond] brūnecg, wolde hire bearn wrecan,
āngan eaferan. Him on eaxle læg
brēostnet brōden; þæt gebearh fēore,   [!]
wið ord ond wið ecge ingang forstōd.
Hæfde ðā forsīðod sunu Ecgþēowes
under gynne grund, Gēata cempa,
nemne him heaðobyrne helpe gefremede,
herenet hearde, ond hālig god
gewēold wīgsigor; wītig drihten,
rodera rǣdend, hit on ryht gescēd
ȳðelīce, syþðan hē eft āstōd.
Geseah ðā on sēarwum sigeēadig bil,
eald sweord eotenisc, ecgum þȳhtig,
wigena weorðmynd; þæt [wæs] wǣpna cyst,
būton hit wæs māre þonne ǣnig mon ōðer
tō beadulāce ætberan meahte,
gōd ond geatolīc, gīganta geweorc.
Hē gefēng þā fetelhilt, freca Scyldinga
hrēoh ond heorogrim hringmǣl gebrægd,
aldres orwēna, yrringa slōh,
þæt hire wið halse heard grāpode,
bānhringas bræc. Bil eal ðurhwōd
fǣgne flǣschoman; hēo on flet gecrong.
Sweord wæs swātig, secg weorce gefeh.
Līxte se lēoma, lēoht inne stōd,
efne swā of hefene hādre scīneð
rodores candel. Hē æfter recede wlāt;
hwearf þā be wealle, wǣpen hafenade
heard be hiltum Higelāces ðegn,
yrre ond anrǣd. Næs sēo ecg fracod
hilderince, ac hē hraþe wolde
Grendle forgyldan gūðrǣsa fela
ðāra þe hē geworhte tō Westdenum
oftor micle ðonne on ǣnne sīð,
þonne hē Hrōðgāres heorðgenēatas
slōh on sweofote, slǣpende frǣt
folces Denigea fȳftȳne men
ond ōðer swylc ūt offerede,
lāðlīcu lāc. Hē him þæs lēan forgeald,
rēþe cempa, tō ðæs þe hē on ræste geseah
gūðwērigne Grendel licgan
aldorlēasne, swā him ǣr gescōd
hild æt Heorote. Hrā wīde sprong,
syþðan hē æfter dēaðe drepe þrōwade,
heorosweng heardne, ond hine þā hēafde becearf.
Sōna þæt gesāwon snottre ceorlas,
þā ðe mid Hrōðgāre on holm wliton,
þæt wæs ȳðgeblond eal gemenged,
brim blōde fāh. Blondenfeaxe,
gomele ymb gōdne, ongeador sprǣcon
þæt hig þæs æðelinges eft ne wēndon
þæt hē sigehrēðig sēcean cōme
mǣrne þēoden; þā ðæs monige gewearð
þæt hine sēo brimwylf ābr[o]ten hæfde.
Ðā cōm nōn dæges. Næs ofgēafon
hwate Scyldingas; gewāt him hām þonon
goldwine gumena. Gistas sē[t]an
mōdes sēoce ond on mere staredon,
wīston ond ne wēndon þæt hīe heora winedrihten
selfne gesāwon. Þā þæt sweord ongan
æfter heaþoswāte hildegicelum,
wīgbil wanian. Þæt wæs wundra sum,
þæt hit eal gemealt īse gelīcost,
ðonne forstes bend fæder onlǣteð,
onwindeð wǣlrāpas, sē geweald hafað
sǣla ond mǣla; þæt is sōð metod.
Ne nōm hē in þǣm wīcum, Wedergēata lēod,
māðmǣhta mā, þēh hē þǣr monige geseah,
būton þone hafelan ond þā hilt somod
since fāge. Sweord ǣr gemealt,
forbarn brōdenmæl; wæs þæt blōd tō þæs hāt,
ættren ellorgǣst se þær inne swealt.
Sōna wæs on sunde sē þe ǣr æt sæcce gebād
wīghryre wrāðra, wæter up þurhdēaf.
Wǣron ȳðegebland eal gefǣlsod,
ēacne eardas, þā se ellorgāst
oflēt līfdagas ond þās lǣnan gesceaft.
Cōm þā tō lande lidmanna helm
swīðmōd swymman; sǣlāce gefeah,
mægenbyrþenne þāra þe hē him mid hæfde.
Ēodon him þā tōgēanes, gode þancodon,
ðrȳðlīc þegna hēap, þēodnes gefēgon,
þæs þe hī hyne gesundne gesēon mōston.
Ðā wæs of þǣm hrōran helm ond byrne
lungre ālȳsed. Lagu drūsade,
wæter under wolcnum, wældrēore fāg.
Fērdon forð þonon fēþelāstum
ferhþum fægne, foldweg mǣton,
cūþe strǣte. Cyningbalde men
from þǣm holmclife hafelan bǣron
earfoðlīce heora ǣghwæþrum,
felamōdigra; fēower scoldon
on þǣm wælstenge weorcum geferian
tō þǣm goldsele Grendles hēafod,
oþðæt semninga tō sele cōmon
frome fyrdhwate fēowertȳne
Gēata gongan; gumdryhten mid
mōdig on gemonge meodowongas træd.
Ðā cōm in gān ealdor ðegna,
dǣdcēne mon dōme gewurþad,
hæle hildedēor, Hrōðgār grētan.
Þā wæs be feaxe on flet boren
Grendles hēafod, þǣr guman druncon,
egeslīc for eorlum ond þǣre idese mid,
wlitesēon wrǣtlīc; weras on sāwon.
Bēowulf maþelode, bearn Ecgþēowes:
Hwæt! wē þē þās sǣlāc, sunu Healfdenes,
lēod Scyldinga, lustum brōhton
tīres tō tācne, þē þū hēr tō lōcast.
Ic þæt unsōfte ealdre gedīgde
wigge under wætere, weorc genēþde
earfoðlīce; ætrihte wæs
gūð getwǣfed, nymðe mec god scylde.
Ne meahte ic æt hilde mid Hruntinge
wiht gewyrcan, þēah þæt wǣpen duge;  [pn]
ac mē geūðe ylda waldend
þæt ic on wāge geseah wlitig hangian
eald sweord ēacen (oftost wīsode
winigea lēasum), þæt ic ðȳ wǣpne gebrǣd.
Ofslōh ðā æt þǣre sæcce, þā mē sǣl āgeald,
hūses hyrdas. Þā þæt hildebil
forbarn brogdenmǣl, swā þæt blōd gesprang,
hātost heaþoswāta. Ic þæt hilt þanan
fēondum ætferede, fyrendǣda wræc,
dēaðcwealm Denigea, swā hit gedēfe wæs.
Ic hit þē þonne gehāte, þæt þū on Heorote mōst
sorhlēas swefan mid þīnra secga gedryht
ond þegna gehwylc þīnra lēoda,
duguðe ond iogoþe, þæt þū him ondrædan ne þearft,
þēoden Scyldinga, on þā healfe,
aldorbealu eorlum, [dr] swā þū ǣr dydest.
Ðā wæs gylden hilt gamelum rince,
hārum hildfruman, on hand gyfen,
enta ǣrgeweorc; hit on ǣht gehwearf
æfter dēofla hryre Denigea frēan,
wundorsmiþa geweorc, [dr] ond þā þās worold ofgeaf
gromheort guma, godes ondsaca,
morðres scyldig, ond his mōdor ēac,
on geweald gehwearf woroldcyninga
ðǣm sēlestan be sǣm twēonum
ðāra þe on Scedenigge sceattas dǣlde.
Hrōðgār maðelode, hylt scēawode,
ealde lāfe, on ðǣm wæs ōr writen
fyrngewinnes, syðþan flōd ofslōh,
gifen gēotende, gīganta cyn
(frēcne gefērdon); þæt wæs fremde þēod
ēcean dryhtne; him þæs endelēan
þurh wæteres wylm waldend sealde.
Swā wæs on ðǣm scennum scīran goldes
þurh rūnstafas rihte gemearcod,
geseted ond gesǣd hwām þæt sweord geworht,
īrena cyst,  [īrenna] ǣrest wǣre,
wreoþenhilt ond wyrmfāh. Ðā se wīsa spræc
sunu Healfdenes (swīgedon ealle):
Þæt, lā, mæg secgan sē þe sōð ond riht
fremeð on folce, feor eal gemon,
eald [ēþel] weard,  [rune = ēþel] þæt ðes eorl wǣre
geboren betera! Blǣd is ārǣred
geond wīdwegas, wine mīn Bēowulf,
ðīn ofer þēoda gehwylce. Eal þū hit geþyldum healdest,
mægen mid mōdes snyttrum. Ic þē sceal mīne gelǣstan
frēode, swā wit furðum sprǣcon. Ðū scealt tō frōfre weorþan
eal langtwīdig lēodum þīnum,
hæleðum tō helpe. Ne wearð Heremōd swā
eaforum Ecgwelan, Ārscyldingum;
ne gewēox hē him tō willan, ac tō wælfealle
ond tō dēaðcwalum Deniga lēodum;
brēat bolgenmōd bēodgenēatas,
eaxlgesteallan, oþþæt hē āna hwearf,
mǣre þēoden, mondrēamum from.
Ðēah þe hine mihtig god mægenes wynnum,
eafeþum stēpte, ofer ealle men
forð gefremede, hwæþere him on ferhþe grēow
brēosthord blōdrēow. Nallas bēagas geaf
Denum æfter dōme; drēamlēas gebād
þæt hē þæs gewinnes weorc þrōwade,
lēodbealo longsum. Ðū þē lǣr be þon,
gumcyste ongit; ic þis gid be þē
āwræc wintrum frōd. Wundor is tō secganne  [dr]
hū mihtig god manna cynne
þurh sīdne sefan snyttru bryttað,
eard ond eorlscipe; hē āh ealra geweald.
Hwīlum hē on lufan lǣteð hworfan
monnes mōdgeþonc mǣran cynnes,
seleð him on ēþle eorþan wynne
tō healdanne, hlēoburh wera,
gedēð him swā gewealdene worolde dǣlas,
sīde rīce, þæt hē his selfa ne mæg
his unsnyttrum ende geþencean.
Wunað hē on wiste; nō hine wiht dweleð
ādl nē yldo, nē him inwitsorh
on sefa[n] sweorceð, nē gesacu ōhwǣr
ecghete ēoweð, ac him eal worold
wendeð on willan (hē þæt wyrse ne con),
oðþæt him on innan oferhygda dǣl
weaxeð ond wrīdað. Þonne se weard swefeð,
sāwele hyrde;  [wl] bið se slǣp tō fæst,
bisgum gebunden, bona swīðe nēah,
sē þe of flānbogan fyrenum scēoteð.
Þonne bið on hreþre under helm drepen
biteran strǣle (him bebeorgan ne con),
wōm wundorbebodum  [dr] wergan gāstes;
þinceð him tō lȳtel þæt hē lange hēold,
gȳtsað gromhȳdig, nallas on gylp seleð
fǣdde bēagas, ond hē þā forðgesceaft
forgyteð ond forgȳmeð, þæs þe him ǣr god sealde,
wuldres waldend, weorðmynda dǣl.
Hit on endestæf   [no ende MS] eft gelimpeð
þæt se līchoma lǣne gedrēoseð,
fǣge gefealleð; fēhð ōþer tō,
sē þe unmurnlīce mādmas dǣleþ,
eorles ǣrgestrēon, egesan ne gȳmeð.
Bebeorh þē ðone bealonīð, Bēowulf lēofa,
secg betsta, ond þē þæt sēlre gecēos,
ēce rǣdas; oferhȳda ne gȳm,
mǣre cempa. Nū is þīnes mægnes blǣd
āne hwīle. Eft sōna bið
þæt þec ādl oððe ecg eafoþes getwǣfeð,
oððe fȳres feng, oððe flōdes wylm,
oððe gripe mēces, oððe gāres fliht,
oððe atol yldo; oððe ēagena bearhtm  [gn]
forsiteð ond forsworceð; semninga bið
þæt ðec, dryhtguma, dēað oferswȳðeð.
Swā ic Hringdena hund missēra
wēold under wolcnum ond hig wigge belēac
manigum mǣgþa geond þysne middangeard,
æscum ond ecgum, þæt ic mē ǣnigne
under swegles begong gesacan ne tealde.
Hwæt, mē þæs on ēþle edwend[e]n cwōm,
gyrn æfter gomene, seoþðan Grendel wearð,
ealdgewinna, ingenga mīn;
ic þǣre sōcne singāles wæg
mōdceare micle. Þæs sig metode þanc,
ēcean dryhtne, þæs ðe ic on aldre gebād
þæt ic on þone hafelan heorodrēorigne
ofer ealdgewin ēagum starige!
Gā nū tō setle, symbelwynne drēoh
wīggeweorþad; unc sceal worn fela
māþma gemǣnra, siþðan morgen bið.
Gēat wæs glædmōd, gēong sōna tō
setles nēosan, swā se snottra heht.
Þā wæs eft swā ǣr ellenrōfum
fletsittendum fægere gereorded
nīowan stefne. Nihthelm geswearc
deorc ofer dryhtgumum. Duguð eal ārās.
Wolde blondenfeax beddes nēosan,
gamela Scylding. Gēat unigmetes wēl,
rōfne randwigan, restan lyste;
sōna him seleþegn sīðes wērgum,
feorrancundum, forð wīsade,
sē for andrysnum ealle beweote[d]e
þegnes þearfe, swylce þȳ dōgore  [gr]
heaþolīðende habban scoldon.
Reste hine þā rūmheort; reced hlīuade
gēap ond goldfāh; gæst inne swæf
oþþæt hrefn blaca heofones wynne
blīðheort bodode. Ðā cōm beorht scacan
[scīma ofer sceadwa] scaþan ōnetton,
wǣron æþelingas eft tō lēodum
fūse tō faren[n]e; wolde feor þanon
cuma collenferhð cēoles nēosan.
Heht þā se hearda Hrunting beran
sunu Ecglāfes, heht his sweord niman,
lēoflīc īren; sægde him þæs lēanes þanc,
cwæð, hē þone gūðwine gōdne tealde,
wīgcræftigne, nales wordum lōg
mēces ecge; þæt wæs mōdig secg.
Ond þā sīðfrome, searwum gearwe
wīgend wǣron; ēode weorð Denum
æþeling tō yppan, þǣr se ōþer wæs,
h[æ]le hildedēor Hrōðgār grētte.
Bēowulf maþelode, bearn Ecgþēowes:
Nū wē sǣlīðend secgan wyllað,
feorran cumene, þæt wē fundiaþ
Higelāc sēcan. Wǣron hēr tela
willum bewenede; þū ūs wēl dohtest.
Gif ic þonne on eorþan ōwihte mæg
þīnre mōdlufan māran tilian,
gumena dryhten, ðonne ic gȳt dyde,
gūðgeweorca, ic bēo gearo sōna.
Gif ic þæt gefricge ofer flōda begang,
þæt þec ymbsittend egesan þȳwað,
swā þec hetende [tt] hwīlum dydon,
ic ðē þūsenda þegna bringe,
hæleþa tō helpe. Ic on Higelāce wāt,
Gēata dryhten, þēah ðe hē geong sȳ,
folces hyrde, þæt hē mec fremman wile
w[o]rdum ond w[e]orcum, þæt ic þē wēl herige  [rg]
ond þē tō gēoce gārholt bere,
mægenes fultum, þǣr ðē bið manna þearf.
Gif him þonne Hrēþrīc tō hofum Gēata
geþinge[ð] þēodnes bearn, hē mæg þǣr fela
frēonda findan; feorcȳþðe bēoð
sēlran gesōhte þǣm þe him selfa dēah.
Hrōðgār maþelode him on ondsware:
Þē þā wordcwydas wigtig drihten
on sefan sende; ne hȳrde ic snotorlīcor
on swā geongum feore guman þingian.
Þū eart mægenes strang ond on mōde frōd,
wīs wordcwida. Wēn ic talige,
gif þæt gegangeð, þæt ðe gār nymeð,
hild heorugrimme, Hrēþles eaferan,
ādl oþðe īren ealdor ðīnne,
folces hyrde, ond þū þīn feorh hafast,
þæt þe Sǣgēatas sēlran næbben
tō gecēosenne cyning ǣnigne,
hordweard hæleþa, gyf þū healdan wylt
māga rīce. Mē þīn mōdsefa
līcað leng swā wēl, lēofa Bēowulf.
Hafast þū gefēred þæt þām folcum sceal,
Gēata lēodum ond Gārdenum,
sib gemǣn[e], ond sacu restan,
inwitnīþas, þē hīe ǣr drugon,
wesan, þenden ic wealde wīdan rīces,
māþmas gemǣne, manig ōþerne
gōdum gegrēttan ofer ganotes bæð;
sceal hringnaca ofer hea[f]u bringan
lāc ond luftācen. Ic þā lēode wāt
gē wið fēond gē wið frēond fæste geworhte,
ǣghwæs untǣle ealde wīsan.
Ðā git him eorla hlēo inne gesealde,
mago Healfdenes, māþmas XII;
hēt [h]in[e] mid þǣm lācum lēode swǣse
sēcean on gesyntum, snūde eft cuman.
Gecyste þā cyning æþelum gōd,  [cyningæþelum?]
þēoden Scyldinga, ðegn betstan  [betestan]
ond be healse genam; hruron him tēaras,
blondenfeaxum. Him wæs bēga wēn,
ealdum infrōdum, ōþres swīðor,
þæt h[ī]e seoðða[n nō] gesēon mōston,
mōdige on meþle.  [dg] Wæs him se man tō þon lēof
þæt hē þone brēostwylm forberan ne mehte,
ac him on hreþre hygebendum fæst
æfter dēorum men dyrne langað
beorn wið blōde. Him Bēowulf þanan,
gūðrinc goldwlanc, græsmoldan træd
since hrēmig; sǣgenga bād
āge[n]dfrēan, sē þe on ancre rād.
Þā wæs on gange gifu Hrōðgāres
oft geæhted; þæt wæs ān cyning,
ǣghwæs orleahtre, oþþæt hine yldo benam
mægenes wynnum, sē þe oft manegum scōd.
Cwōm þā tō flōde felamōdigra,
hægstealdra [hēap], hringnet bǣron,
locene leoðosyrcan. Landweard onfand
eftsīð eorla, swā hē ǣr dyde;
nō hē mid hearme of hlīðes nosan
gæs[tas] grētte, ac him tōgēanes rād,
cwæð þæt wilcuman Wedera lēodum
scaþan scīrhame tō scipe fōron.
Þā wæs on sande sǣgēap naca
hladen herewǣdum, hringedstefna,
mēarum ond māðmum; mæst hlīfade
ofer Hrōðgāres hordgestrēonum.
Hē þǣm bātwearde bunden golde
swurd gesealde, þæt hē syðþan wæs
on meodubence māþm[e] þȳ weorþr[a],
yrfelāfe. Gewāt him on nacan
drēfan dēop wæter, Dena land ofgeaf.
Þā wæs be mæste merehrægla sum,
segl sāle fæst; sundwudu þunede.
Nō þǣr wēgflotan wind ofer ȳðum
sīðes getwǣfde; sǣgenga fōr,
flēat fāmigheals forð ofer ȳðe,
bundenstefna ofer brimstrēamas,
þæt hīe Gēata clifu ongitan meahton,
cūþe næssas. Cēol up geþrang
lyftgeswenced, on lande stōd.
Hraþe wæs æt holme hȳðweard geara,
sē þe ǣr lange tīd lēofra manna
fūs æt faroðe feor wlātode;
sǣlde tō sande sīdfæþme scip,
once{a}rbendum fæst, [cr] þȳ lǣs hym ȳþa ðrym
wudu wynsuman forwrecan meahte.
Hēt þā up beran æþelinga gestrēon,
frætwe ond fǣtgold; næs him feor þanon
tō gesēcanne sinces bryttan,
Higelāc Hrēþling, þǣr æt hām wunað
selfa mid gesīðum sǣwealle nēah.
Bold wæs betlīc, bregorōf cyning,
hēa[h in] healle, Hygd swīðe geong,
wīs wēlþungen, þēah ðe wintra lȳt
under burhlocan gebiden hæbbe,
Hæreþes dohtor; næs hīo hnāh swā þēah,
nē tō gnēað gifa Gēata lēodum,
māþmgestrēona. Mōd-þrȳðo wæg,
fremu folces cwēn, firen ondrysne.
Nǣnig þæt dorste dēor genēþan
swǣsra gesīða, nefne sinfrēa,
þæt hire an dæges ēagum starede,
ac him wælbende weotode tealde
handgewriþene; hraþe seoþðan wæs
æfter mundgripe mēce geþinged,
þæt hit sceādenmǣl scȳran mōste,
cwealmbealu cȳðan. Ne bið swylc cwēnlīc þēaw
idese tō efnanne, þēah ðe hīo ǣnlīcu sȳ,
þætte freoðuwebbe fēores onsǣce
æfter ligetorne lēofne mannan.
Hūru þæt onhōhsnod[e] Hem[m]inges mǣg;
ealodrincende ōðer sǣdan,
þæt hīo lēodbealewa [lw] lǣs gefremede,
inwitnīða, syððan ǣrest wearð
gyfen goldhroden geongum cempan,
æðelum dīore, syððan hīo Offan flet
ofer fealone flōd be fæder lāre
sīðe gesōhte; ðǣr hīo syððan well
in gumstōle, gōde mǣre,
līfgesceafta lifigende brēac,
hīold hēahlufan wið hæleþa brego,
ealles moncynnes mīne gefrǣge
þ[one] sēlestan bī sǣm twēonum,
eormencynnes. Forðām Offan wæs
geofum ond gūðum, gārcēne man,
wīde geweorðod, wīsdōme hēold
ēðel sīnne; þonon {g}Ēomōr wōc
hæleðum tō helpe, Hem[m]inges mǣg,
nefa Gārmundes, nīða cræftig.
Gewāt him ðā se hearda mid his hondscole
sylf æfter sande sǣwong tredan,
wīde waroðas. Woruldcandel scān,
sigel sūðan fūs. Hī sīð drugon,
elne geēodon, tō ðæs ðe eorla hlēo,
bonan Ongenþēoes burgum in innan,
geongne gūðcyning gōdne gefrūnon
hringas dǣlan. Higelāce wæs
sīð Bēowulfes snūde gecȳðed,
þæt ðǣr on worðig wīgendra hlēo,
lindgestealla, lifigende cwōm,
heaðolāces hāl tō hofe gongan.
Hraðe wæs gerȳmed, swā se rīca bebēad,
fēðegestum flet innanweard.
Gesæt þā wið sylfne sē ðā sæcce genæs,
mǣg wið mǣge, syððan mandryhten
þurh hlēoðorcwyde [þr] holdne gegrētte,
mēaglum wordum. Meoduscencum hwearf
geond þæt [heal]reęced [ms sidereęced] Hæreðes dohtor,
lufode ðā lēode, līðwǣge bær
hæ[le]ðum tō handa. Higelāc ongan
sīnne geseldan in sele þām hēan
fægre fricgcean (hyne fyrwet bræc,
hwylce Sǣgēata sīðas wǣron):
Hū lomp ēow on lāde, lēofa Bīowulf,
þā ðū fǣringa feorr gehogodest
sæcce sēcean ofer sealt wæter,
hilde tō Hiorote? Ac ðū Hrōðgāre
wī[d]cūðne wēan wihte gebēttest,
mǣrum ðēodne? Ic ðæs mōdceare
sorhwylmum sēað, sīðe ne truwode
lēofes mannes; ic ðē lange bæd
þæt ðū þone wælgǣst wihte ne grētte,
lēte Sūðdene sylfe geweorðan
gūðe wið Grendel. Gode ic þanc secge
þæs ðe ic ðē gesundne gesēon mōste.
Bīowulf maðelode, bearn Ecgðīoes:
Þæt is undyrne, dryhten Higelāc,
[micel] gemēting, monegum fīra,
hwylc [orleg]hwīl uncer Grendles
wearð on ðām wange, þǣr hē worna fela
Sigescyldingum sorge gefremede,
yrmðe tō aldre. Ic ðæt eall gewræc,
swā begylpan [ne] þearf Grendeles māga  [dl]
[ǣ]n[ig] ofer eorðan ūhthlem þone,
sē ðe lengest leofað lāðan cynnes,
f[ācne] bifongen. Ic ðǣr furðum cwōm
tō ðām hringsele Hrōðgār grētan;
sōna mē se mǣra mago Healfdenes,
syððan hē mōdsefan mīnne cūðe,
wið his sylfes sunu setl getǣhte.
Weorod wæs on wynne; ne seah ic wīdan feorh
under heofones hwealf healsittendra
medudrēam māran. Hwīlum mǣru cwēn,
friðusibb folca, flet eall geondhwearf,
bǣdde byre geonge; oft hīo bēahwriðan
secge [sealde], ǣr hīe tō setle gēong.
Hwīlum for [d]uguðe dohtor Hrōðgāres
eorlum on ende ealuwǣge bær;
þā ic Frēaware fletsittende
nemnan hȳrde, þǣr hīo [næ]gled sinc
hæleðum sealde. Sīo gehāten [is],
geong, goldhroden, gladum suna Frōdan;
[h]afað þæs geworden wine Scyldinga,
rīces hyrde, ond þæt rǣd talað,
þæt hē mid ðȳ wīfe wælfǣhða dǣl,
sæcca gesette. Oft seldan hwǣr
æfter lēodhryre lȳtel hwīle
bongār būgeð, þēah sēo brȳd duge!
Mæg þæs þonne ofþyncan ðēod[ne] Heaðobeardna
ond þegna gehwām þāra lēoda,
þonne hē mid fǣmnan on flett gǣð,
dryhtbearn Dena, duguða biwenede;
on him gladiað gomelra lāfe,
heard ond hringmǣl Heaðabear[d]na gestrēon
þenden hīe ðām wǣpnum wealdan mōston,
oððæt hīe forlǣddan tō ðām lindplegan
swǣse gesīðas ond hyra sylfra feorh.
Þonne cwið æt bēore sē ðe bēah gesyhð,
eald æscwiga, sē ðe eall gem[an],
gārcwealm gumena (him bið grim sefa),
onginneð geōmormōd geong[um] cempan
þurh hreðra gehygd higes cunnian,
wīgbealu weccean, ond þæt word ācwyð:
Meaht ðū, mīn wine, mēce gecnāwan
þone þīn fæder tō gefeohte bær
under heregrīman hindeman sīðe,
dȳre īren, þǣr hyne Dene slōgon,
wēoldon wælstōwe, syððan Wiðergyld læg,
æfter hæleþa hryre, hwate Scyldungas?
Nū hēr þāra banena byre nāthwylces
frætwum hrēmig on flet gǣð,
morðres gylpe[ð], ond þone māðþum byreð, [ðm]
þone þe ðū mid rihte rǣdan sceoldest.
Manað swā ond myndgað mǣla gehwylce
sārum wordum, oððæt sǣl cymeð
þæt se fǣmnan þegn fore fæder dǣdum
æfter billes bite blōdfāg swefeð,
ealdres scyldig; him se ōðer þonan
losað [li]figende, con him land geare.
Þonne bīoð [ā]brocene on bā healfe
āðsweor[d] eorla; [syð]ðan Ingelde
weallað wælnīðas, ond him wīflufan
æfter cearwælmum cōlran weorðað.
Þȳ ic Heaðobear[d]na hyldo ne telge,
dryhtsibbe dǣl Denum unfǣcne,
frēondscipe fæstne. Ic sceal forð sprecan
gēn ymbe Grendel, þæt ðū geare cunne,
sinces brytta, tō hwan syððan wearð
hondrǣs hæleða. Syððan heofones gim
glād ofer grundas, gǣst yrre cwōm,
eatol ǣfengrom, ūser nēosan,
ðǣr wē gesunde sæl weardodon.
Þǣr wæs Hondsciō hild{e} onsǣge,
feorhbealu fǣgum; hē fyrmest læg,
gyrded cempa; him Grendel wearð,
mǣrum magu{m}þegne tō mūðbonan,
lēofes mannes līc eal forswealg.
Nō ðȳ ǣr ūt ðā gēn īdelhende
bona blōdigtōð, bealewa gemyndig,
of ðām goldsele gongan wolde,
ac hē mægnes rōf mīn costode,
grāpode gear{e}ofolm. Glōf hangode
sīd ond syllīc, searobendum fæst;
sīo wæs orðoncum eall gegyrwed
dēofles cræftum ond dracan fellum.
Hē mec þǣr on innan unsynnigne,
dīor dǣdfruma, gedōn wolde
manigra sumne; hyt ne mihte swā,
syððan ic on yrre upriht āstōd.
Tō lang ys tō reccenne hū i[c ð]ām lēodsceaðan
yfla gehwylces {h}ondlēan forgeald;
þǣr ic, þēoden mīn, þīne lēode
weorðode weorcum. Hē on weg losade,
lȳtle hwīle līfwynna brē[a]c;
hwæþre him sīo swīðre swaðe weardade
hand on Hiorte, ond hē hēan ðonan
mōdes geōmor meregrund gefēoll.
Mē þone wælrǣs wine Scildunga
fǣttan golde fela lēanode,
manegum māðmum, syððan mergen com
ond wē tō symble geseten hæfdon.
Þǣr wæs gidd ond glēo. Gomela Scilding,
felafricgende, feorran rehte;
hwīlum hildedēor hearpan wynne,
gome[n]wudu grētte, hwīlum gyd āwræc
sōð ond sārlīc, hwīlum syllīc spell
rehte æfter rihte rūmheort cyning.
Hwīlum eft ongan, eldo gebunden,
gomel gūðwiga gioguðe cwīðan,
hildestrengo; hreðer inne wēoll,
þonne hē wintrum frōd worn gemunde.
Swā wē þǣr inne ondlangne dæg
nīode nāman, oððæt niht becwōm
ōðer tō yldum. Þā wæs eft hraðe
gearo gyrnwræce Grendeles mōdor,  [dl]
sīðode sorhfull; sunu dēað fornam,
wīghete Wedra. Wīf unhȳre
hyre bearn gewræc, beorn ācwealde
ellenlīce; þǣr wæs Æschere,
frōdan fyrnwitan, feorh ūðgenge.
Nōðer hȳ hine ne mōston, syððan mergen cwōm,
dēaðwērigne, Denia lēode,
bronde forbærnan, nē on beę̄l hladan
lēofne mannan; hīo þæt līc ætbær
fēondes fæð[mum] un]der firgenstrēam.
Þæt wæs Hrōðgāre hrēowa tornost
þāra þe lēodfruman lange begēate.
Þā se ðēoden mec ðīne līfe
healsode hrēohmōd, þæt ic on holma geþring
eorlscipe efnde, ealdre genēðde,
mǣrðo fremede; hē mē mēde gehēt.
Ic ðā ðæs wælmes, þē is wīde cūð,
grim[n]e gryrelīcne grundhyrde fond;
þǣr unc hwīle wæs hand gemǣne,
holm heolfre wēoll, ond ic hēafde becearf
in ðām [gūð]sele Grendeles mōdor [dl]
ēacnum ecgum, unsōfte þonan
feorh oðferede. Næs ic fǣge þā gȳt,
ac mē eorla hlēo eft gesealde
māðma menigeo, maga Healfdenes.
Swā se ðēodkyning þēawum lyfde.
Nealles ic ðām lēanum forloren hæfde,
mægnes mēde, ac hē mē [māðma]s geaf,
sunu Healfdenes, on [mīn]ne sylfes dōm;
ðā ic ðē, beorncyning, bringan wylle,
ēstum geȳwan. Gēn is eall æt ðē
lissa gelong; [liss ā?] ic lȳt hafo
hēafodmāga nefne, Hygelāc, ðec.
Hēt ðā in beran eaforhēafodsegn,
heaðostēapne helm, hāre byrnan,
gūðsweord geatolīc, gyd æfter wræc:
Mē ðis hildesceorp Hrōðgār sealde,
snotra fengel, sume worde hēt
þæt ic his ǣrest ðē ēst gesægde;
cwæð þæt hyt hæfde Hiorogār cyning,
lēod Scyldunga lange hwīle;
nō ðȳ ǣr suna sīnum syllan wolde,
hwatum Heorowearde, þēah hē him hold wǣre,
brēostgewǣdu. Brūc ealles well!
Hȳrde ic þæt þām frætwum fēower mēaras
lungre, gelīce, lāst weardode,
æppelfealuwe; hē him ēst getēah
mēara ond māðma. Swā sceal mǣg dōn,
nealles inwitnet ōðrum bregdon
dyrnum cræfte, dēað rēn[ian]
hondgesteallan. Hygelāce wæs,
nīða heardum, nefa swȳðe hold,
ond gehwæðer ōðrum hrōþra gemyndig.
Hȳrde ic þæt hē ðone healsbēah Hygde gesealde,
wrǣtlīcne wundurmāððum, [dr, ðm] ðone þe him Wealhðēo geaf,
ðēod[nes] dohtor, þrīo wicg somod
swancor ond sadolbeorht; hyre syððan wæs
æfter bēahðege br[ē]ost geweorðod.
Swā bealdode bearn Ecgðēowes,
guma gūðum cūð, gōdum dǣdum,
drēah æfter dōme, nealles druncne slōg
heorðgenēatas; næs him hrēoh sefa,
ac hē mancynnes mǣste cræfte
ginfæstan gife, þē him god sealde,
hēold hildedēor. Hēan wæs lange,
swā hyne Gēata bearn gōdne ne tealdon,
nē hyne on medobence micles wyrðne
[drih]ten We[d]e[r]a gedōn wolde;
swȳðe [wēn]don þæt hē slēac wǣre,
æðeling unfrom. Edwenden cwōm
tīrēadigum menn [dg] torna gehwylces.
Hēt ðā eorla hlēo in gefetian,
heaðorōf cyning, Hrēðles lāfe
golde gegyrede; næs mid Gēatum ðā
sincmāðþum sēlra [þm] on sweordes hād;
þæt hē on Bīowulfes bearm ālegde
ond him gesealde seofan þūsendo,
bold ond bregostōl. Him wæs bām samod
on ðām lēodscipe lond gecynde,
eard, ēðelriht, ōðrum swīðor
sīde rīce þām ðǣr sēlra wæs.
Eft þæt geīode ufaran dōgrum
hildehlæmmum, syððan Hygelāc læg
ond Hear[dr]ēde hildemēceas
under bordhrēoðan tō bonan wurdon,
ðā hyne gesōhtan on sigeþēode
hearde hildefrecan, Heaðoscilfingas,
nīða genǣgdan nefan Hererīces,
syððan Bēowulfe brǣde rīce
on hand gehwearf; hē gehēold tela
fīftig wintra (wæs ðā frōd cyning,
eald ēþelweard), oððæt ān ongan
deorcum nihtum draca rīcs[i]an,
sē ðe on hēa[um hǣþe] hord beweotode,
stānbeorh stēa[p]ne; stīg under læg,
eldum uncūð. Þǣr on innan gīong
niða nāthwylc,  [ðð] sē [ðe] n[ē]h gefēng
hǣðnum horde, hond [ge.r....m...], (wǣge nam)
since fāhne. Hē þæt syððan [....], (bemāð)
þ[ēah] ð[e hē] slǣpende besyre[d] [wur]de
þēofes cræfte; þæt sīe ðīod onf[and],
būfolc beorna, þæt hē gebolge[n] wæs.
Nealles [mid] geweoldum wyrmhord ābræc [ms wyrm hordacræft]
sylfes willum, sē ðe him sāre gesceōd,
ac for þrēanēdlan þ[ēow] nāthwylces
hæleða bearna heteswengeas flēoh,
[ærnes] þearfa, ond ðǣr inne [f]eal[h],
secg synbysig, sōna onfunde [ms sona mwatide]
þæt [þǣr] ðām gyste [gry]rebrōga stōd;
hwæðre [fyren]sceapen [...............
..................... ....]sceapen
[...........], þā hyne se fǣr begeat.
Sincfæt [.....]; þǣr wæs swylcra fela
in ðām eorð[hū]se ǣrgestrēona,
swā hȳ on gēardagum gumena nāthwylc,
eormenlāfe æþelan cynnes,
þanchycgende þǣr gehȳdde,
dēore māðmas. Ealle hīe dēað fornam
ǣrran mǣlum, ond s[ē] ān ðā gēn
lēoda duguðe, sē ðǣr lengest hwearf,
weard winegeōmor, [w]ēnde þæs ylcan,
þæt hē lȳtel fæc longgestrēona
brūcan mōste. Beorh eallgearo
wunode on wonge wæterȳðum nēah,
nīwe be næsse, nearocræftum fæst.
Þǣr on innan bær eorlgestrēona
hringa hyrde hardfyrdne dǣl, [hordwyrðne]
fǣttan goldes, fēa worda cwæð:
Heald þū nū, hrūse, nū hæleð ne mǣston,
eorla ǣhte! Hwæt, hyt ǣr on ðē
gōde begēaton. Gūðdēað fornam,
feorhbeal[o] frēcne, fȳr{en}a gehwylcne
lēoda mīnra, þā[ra] ðe þis līf ofgeaf, [ms no lif]
gesāwon seledrēam. Nāh hwā sweord wege
oððe fe[ormie] fǣted wǣge,
dryncfæt dēore; dug[uð] ellor sceōc.
Sceal se hearda helm [hyr]sted golde
fǣtum befeallen; feormynd swefað,
þā ðe beadogrīman bȳwan sceoldon,
gē swylce sēo herepād, sīo æt hilde gebād
ofer borda gebræc bite īrena,
brosnað æfter beorne. Ne mæg byrnan hring
æfter wīgfruman wīde fēran,
hæleðum be healfe. Næs hearpan wyn,
gomen glēobēames, nē gōd hafoc
geond sæl swingeð, nē se swifta mearh
burhstede bēateð. Bealocwealm hafað
fela feorhcynna forð onsended!
Swā giōmormōd giohðo mǣnde
ān æfter eallum, unblīðe hwe[arf]
dæges ond nihtes, oððæt dēaðes wylm
hrān æt heortan. Hordwynne fond
eald ūhtsceaða opene standan,
sē ðe byrnende biorgas sēceð,
nacod nīðdraca, nihtes flēogeð
fȳre befangen; hyne foldbūend
[swīðe ondrǣ]da[ð]. Hē gesēcean sceall
[ho]r[d on h]rūsan, þǣr hē hǣðen gold
warað wintrum frōd, ne byð him wihte ðȳ sēl.
Swā se ðēodsceaða þrēo hund wintra
hēold on hrūsa[n] hordærna sum,
ēacencræftig, oððæt hyne ān ābealch
mon on mōde; mandryhtne bær
fǣted wǣge, frioðowǣre bæd
hlāford sīnne. Ðā wæs hord rāsod,
onboren bēaga hord, bēne getīðad
fēasceaftum men. Frēa scēawode
fīra fyrngeweorc forman sīðe.
Þā se wyrm onwōc, wrōht wæs genīwad;
stonc ðā æfter stāne, stearcheort onfand
fēondes fōtlāst; hē tō forð gestōp
dyrnan cræfte dracan hēafde nēah.
Swā mæg unfǣge ēaðe gedīgan
wēan ond wrǣcsīð, sē ðe waldendes
hyldo gehealdeþ! Hordweard sōhte
georne æfter grunde, wolde guman findan,
þone þe him on sweofote sāre getēode,
hāt ond hrēohmōd hlǣw{um} oft ymbehwearf
ealne ūtanweardne, nē ðǣr ǣnig mon
on þǣre wēstenne; hwæðre [wīges] gefeh, [ms hilde]
bea[duwe] weorces,  [dw] hwīlum on beorh æthwearf,
sincfæt sōhte. Hē þæt sōna onfand
ðæt hæfde gumena sum goldes gefandod,
hēahgestrēona. Hordweard onbād
earfoðlīce oððæt ǣfen cwōm;
wæs ðā gebolgen beorges hyrde,
wolde [s]e lāða [ms fela ða] līge forgyldan
drincfæt dȳre. Þā wæs dæg sceacen
wyrme on willan; nō on wealle læg,
bīdan wolde, ac mid bǣle fōr,
fȳre gefȳsed. Wæs se fruma egeslīc
lēodum on lande, swā hyt lungre wearð
on hyra sincgifan sāre geendod.
Ða se gæst ongan glēdum spīwan,
beorht hofu bærnan; brynelēoma stōd
eldum on andan. Nō ðǣr āht cwices
lāð lyftfloga lǣfan wolde.
Wæs þæs wyrmes wīg wīde gesȳne,
nearofāges nīð nēan ond feorran,
hū se gūðsceaða Gēata lēode
hatode ond hȳnde; hord eft gescēat,
dryhtsele dyrnne, ǣr dæges hwīle.
Hæfde landwara līge befangen,
bǣle ond bronde, beorges getruwode,
wīges ond wealles; him sēo wēn gelēah.
Þā wæs Bīowulfe brōga gecȳðed
snūde tō sōðe, þæt his sylfes h[ā]m,
bolda sēlest, brynewylmum mealt,
gifstōl Gēata. Þæt ðām gōdan wæs
hrēow on hreðre, hygesorga mǣst;
wēnde se wīsa þæt hē wealdende
ofer ealde riht, ēcean dryhtne,
bitre gebulge. Brēost innan wēoll
þēostrum geþoncum, swā him geþȳwe ne wæs.
Hæfde līgdraca lēoda fæsten,
ēalond ūtan, eorðweard ðone
glēdum forgrunden; him ðæs gūðkyning,
Wedera þīoden, wræce leornode.
Heht him þā gewyrcean wīgendra hlēo
eallīrenne, eorla dryhten,
wīgbord wrǣtlīc; wisse hē gearwe
þæt him holtwudu he[lpan] ne meahte,
lind wið līge. Sceolde [lǣ]ndaga [ms þend daga]
æþeling ǣrgōd ende gebīdan,
worulde līfes, ond se wyrm somod,
þēah ðe hordwelan hēolde lange.
Oferhogode ðā hringa fengel
þæt hē þone wīdflogan weorode gesōhte,
sīdan herge; nō hē him þā{m} sæcce ondrēd,
nē him þæs wyrmes wīg for wiht dyde,
eafoð ond ellen, forðon hē ǣr fela
nearo nēðende nīða gedīgde,
hildehlemma, syððan hē Hrōðgāres,
sigorēadig secg, sele fǣlsode
ond æt gūðe forgrāp Grendeles mǣgum [dl]
lāðan cynnes. Nō þæt lǣsest wæs
hondgemōt[a], þǣr mon Hygelāc slōh,
syððan Gēata cyning gūðe rǣsum,
frēawine folca Frēslondum on,
Hrēðles eafora hiorodryncum swealt,
bille gebēaten. Þonan Bīowulf cōm
sylfes cræfte, sundnytte drēah;
hæfde him on earme [āna] XXX
hildegeatwa, þā hē tō holme [st]āg.
Nealles Hetware hrēmge þorf[t]on
fēðewīges, þē him foran ongēan
linde bǣron; lȳt eft becwōm
fram þām hildfrecan hāmes nīosan.
Oferswam ðā sioleða bigong sunu Ecgðēowes,
earm ānhaga, eft tō lēodum;
þǣr him Hygd gebēad hord ond rīce,
bēagas ond bregostōl, bearne ne truwode
þæt hē wið ælfylcum ēþelstōlas
healdan cūðe, ðā wæs Hygelāc dēad.
Nō ðȳ ǣr fēasceafte findan meahton
æt ðām æðelinge ǣnige ðinga,   [ng]
þæt hē Heardrēde hlāford wǣre
oððe þone cynedōm cīosan wolde;
hwæðre hē him on folce frēondlārum hēold,
ēstum mid āre, oððæt hē yldra wearð,
Wedergēatum wēold. Hyne wræcmæcgas
ofer sǣ sōhtan, suna Ōhteres;
hæfdon hȳ forhealden helm Scylfinga,
þone sēlestan sǣcyninga
þāra ðe in Swīorīce sinc brytnade,
mǣrne þēoden. Him þæt tō mearce wearð;
hē þǣr [f]or feorme feorhwunde hlēat
sweordes swengum, sunu Hygelāces,
ond him eft gewāt Ongenðīoes bearn
hāmes nīosan, syððan Heardrēd læg,
lēt ðone bregostōl Bīowulf healdan,
Gēatum wealdan. Þæt wæs gōd cyning!
Sē ðæs lēodhryres lēan gemunde
uferan dōgrum, Ēadgilse wearð
fēasceaftum frēond, folce gestēpte
ofer sǣ sīde sunu Ōhteres,
wigum ond wǣpnum; hē gewræc syððan
cealdum cearsīðum, cyning ealdre binēat.
Swā hē nīða gehwane genesen hæfde,
slīðra geslyhta, sunu Ecgðīowes,
ellenweorca, oð ðone ānne dæg
þē hē wið þām wyrme gewegan sceolde.
Gewāt þā XIIa sum torne gebolgen
dryhten Gēata dracan scēawian.
Hæfde þā gefrūnen hwanan sīo fǣhð ārās,
bealonīð biorna; him tō bearme cwōm
māðþumfæt mǣre [þm] þurh ðæs meldan hond.
Sē wæs on ðām ðrēate þreottēoða secg,
sē ðæs orleges ōr onstealde,
hæft hygegiōmor, sceolde hēan ðonon
wong wīsian. Hē ofer willan gīong
tō ðæs ðe hē eorðsele ānne wisse,
hlǣw under hrūsan holmwylme nēh,
ȳðgewinne; sē wæs innan full
wrǣtta ond wīra. Weard unhīore,
gearo gūðfreca, goldmāðmas hēold,
eald under eorðan. Næs þæt ȳðe cēap
tō gegangenne gumena ǣnigum!  [ng]
Gesæt ðā on næsse nīðheard cyning,
þenden hǣlo ābēad heorðgenēatum,
goldwine Gēata. Him wæs geōmor sefa,
wǣfre ond wælfūs, wyrd ungemete nēah,
sē ðone gomelan grētan sceolde,
sēcean sāwle hord, sundur gedǣlan
līf wið līce, nō þon lange wæs
feorh æþelinges flǣsce bewunden.
Bīowulf maþelade, bearn Ecgðēowes:
Fela ic on giogoðe gūðrǣsa genæs,
orleghwīla; ic þæt eall gemon.
Ic wæs syfanwintre, þā mec sinca baldor, [dr]
frēawine folca, æt mīnum fæder genam;
hēold mec ond hæfde Hrēðel cyning,
geaf mē sinc ond symbel, [bl] sibbe gemunde.
Næs ic him tō līfe lāðra ōwihte,
beorn in burgum, þonne his bearna hwylc,
Herebeald ond Hæðcyn oððe Hygelāc mīn.
Wæs þām yldestan ungedēfelīce
mǣges dǣdum morþorbed strēd, [þr]
syððan hyne Hæðcyn of hornbogan,
his frēawine, flāne geswencte,
miste mercelses ond his mǣg ofscēt,
brōðor ōðerne blōdigan gāre. [dg]
Þæt wæs feohlēas gefeoht, fyrenum gesyngad,
hreðre hygemēðe; sceolde hwæðre swā þēah
æðeling unwrecen ealdres linnan.
Swā bið geōmorlīc gomelum ceorle
tō gebīdanne, þæt his byre rīde
giong on galgan, þonne hē gyd wrece,
sārigne sang, þonne his sunu hangað
hrefne tō hrōðre, ond hē him help[e] ne mæg,
eald ond infrōd, ǣnige gefremman. [ng]
Symble bið gemyndgad morna gehwylce
eaforan ellorsīð; ōðres ne gȳmeð
tō gebīdanne burgum in innan
yrfeweardas, þonne se ān hafað
þurh dēaðes nȳd dǣda gefondad.
Gesyhð sorhcearig on his suna būre
wīnsele wēstne, windge reste
rēote berofene. Rīdend swefað,
hæleð in hoðman; nis þǣr hearpan swēg,
gomen in geardum, swylce ðǣr iū wǣron.
Gewīteð þonne on sealman, sorhlēoð gæleð
ān æfter ānum; þūhte him eall tō rūm,
wongas ond wīcstede. Swā Wedra helm
æfter Herebealde heortan sorge
weallende wæg. Wihte ne meahte
on ðām feorhbonan fǣghðe gebētan;
nō ðȳ ǣr hē þone heaðorinc hatian ne meahte
lāðum dǣdum, þēah him lēof ne wæs.
Hē ðā mid þǣre sorhge, þē him [t]ō sār belamp,
gumdrēam ofgeaf, godes lēoht gecēas,
eaferum lǣfde, swā dēð ēadig mon,
lond ond lēodbyrig, þā hē of līfe gewāt.
Þā wæs synn ond sacu Swēona ond Gēata
ofer [w]īd wæter, wrōht gemǣne,
herenīð hearda, syððan Hrēðel swealt,
oððe him Ongenðēowes [gn] eaferan wǣran
frome, fyrdhwate, frēode ne woldon
ofer heafo healdan, ac ymb Hrēosnabeorh
eatolne inwitscear oft gefremedon.
Þæt mǣgwine mīne gewrǣcan,
fǣhðe ond fyrene, swā hyt gefrǣge wæs,
þēah ðe ōðer his ealdre gebohte,
heardan cēape; Hæðcynne wearð,
Gēata dryhtne, gūð onsǣge.
Þā ic on morgne gefrægn mǣg ōðerne
billes ecgum on bonan stǣlan,
þǣr Ongenþēow Eofores nīosað.
Gūðhelm tōglād, gomela Scylfing
hrēas [hilde]blāc; [ms hreas blac] hond gemunde
fǣhðo genōge, feorhsweng ne oftēah.
Ic him þā māðmas, þē hē mē sealde,
geald æt gūðe, swā mē gifeðe wæs,
lēohtan sweorde; hē mē lond forgeaf,
eard, ēðelwyn. Næs him ǣnig þearf
þæt hē tō Gifðum oððe tō Gārdenum
oððe in Swīorīce sēcean þurfe
wyrsan wīgfrecan, weorðe gecȳpan.
Symle ic him on fēðan beforan wolde,
āna on orde, ond swā tō aldre sceall
sæcce fremman, þended þis sweord þolað,
þæt mec ǣr ond sīð oft gelǣste.
Syððan ic for dugeðum Dæghrefne wearð
tō handbonan, Hūga cempan;
nalles hē ðā frætwe Frēscyning[e],
brēostweorðunge, bringan mōste,
ac in c[o]mp[e] gecrong cumbles hyrde,
æþeling on elne; ne wæs ecg bona,
ac him hildegrāp heortan wylmas,
bānhūs gebræc. Nū sceall billes ecg,
hond ond heard sweord, ymb hord wīgan.
Bēowulf maðelode, bēotwordum spræc
nīehstan sīðe: Ic genēðde fela
gūða on geogoðe; gȳt ic wylle,
frōd folces weard, fǣhðe sēcan,
mǣrðu{m} fremman, gif mec se mānsceaða
of eorðsele ūt gesēceð.
Gegrētte ðā gumena gehwylcne,
hwate helmberend, hindeman sīðe,
swǣse gesīðas: Nolde ic sweord beran,
wǣpen tō wyrme, gif ic wiste hū
wið ðām āglǣcean elles meahte
gylpe wiðgrīpan, swā ic giō wið Grendle dyde.
Ac ic ðǣr heaðufȳres hātes wēne,
[o]reðes ond {h}attres; forðon ic mē on hafu
bord ond byrnan. Nelle ic beorges weard
oferflēon fōtes trem, ac unc [furður] sceal
weorðan æt wealle, swā unc wyrd getēoð,
metod manna gehwæs. Ic eom on mōde from
þæt ic wið þone gūðflogan gylp ofersitte.
Gebīde gē on beorge byrnum werede,
secgas on searwum, hwæðer sēl mæge
æfter wælrǣse wunde gedȳgan
uncer twēga. Nis þæt ēower sīð
nē gemet mannes, nefn[e] mīn ānes,
[þæ]t hē wið āglǣcean eofoðo dǣle,
eorlscype efne. Ic mid elne sceall
gold gegangan, oððe gūð nimeð,
feorhbealu frēcne, frēan ēowerne!
Ārās ðā bī ronde rōf ōretta,
heard under helme, hiorosercean bær
under stāncleofu, strengo getruwode
ānes mannes. Ne bið swylc earges sīð!
Geseah ðā be wealle sē ðe worna fela,
gumcystum gōd, gūða gedīgde,
hildehlemma, þonne hnitan fēðan,
sto[n]dan stānbogan, strēam ūt þonan
brecan of beorge. Wæs þǣre burnan wælm
heaðofȳrum hāt; ne meahte horde nēah
unbyrnende ǣnige hwīle  [ng]
dēop gedȳgan for dracan lēge.
Lēt ðā of brēostum, ðā hē gebolgen wæs,
Wedergēata lēod word ūt faran,
stearcheort styrmde; stefn in becōm
heaðotorht hlynnan under hārne stān.
Hete wæs onhrēred, hordweard oncnīow
mannes reorde; næs ðǣr māra fyrst
frēode tō friclan. From ǣrest cwōm
oruð āglǣcean ūt of stāne,
hāt hildeswāt. Hrūse dynede.
Biorn under beorge bordrand onswāf
wið ðām gryregieste, Gēata dryhten;
ðā wæs hringbogan heorte gefȳsed
sæcce tō sēceanne. Sweord ǣr gebrǣd
gōd gūðcyning, gomele lāfe,
ecgum un[s]lāw; ǣghwæðrum wæs
bealohycgendra brōga fram ōðrum.
Stīðmōd gestōd wið stēapne rond
winia bealdor, ðā se wyrm gebēah
snūde tōsomne; hē on searwum bād.
Gewāt ðā byrnende gebogen scrīðan,
tō gescipe scyndan. Scyld wēl gebearg
līfe ond līce lǣssan hwīle
mǣrum þēodne þonne his myne sōhte,
ðǣr hē þȳ fyrste, forman dōgore  [gr]
wealdan mōste swā him wyrd ne gescrāf
hrēð æt hilde. Hond up ābrǣd
Gēata dryhten, gryrefāhne slōh
incgelāfe, þæt sīo ecg gewāc
brūn on bāne, bāt unswīðor
þonne his ðīodcyning þearfe hæfde,
bysigum gebǣded. Þā wæs beorges weard
æfter heaðuswenge on hrēoum mōde,
wearp wælfȳre; wīde sprungon
hildelēoman. Hrēðsigora ne gealp
goldwine Gēata; gūðbill geswāc,
nacod æt nīðe, swā hyt nō sceolde,
īren ǣrgōd. Ne wæs þæt ēðe sīð,
þæt se mǣra maga Ecgðēowes
grundwong þone ofgyfan wolde;
sceolde [ofer] willan wīc eardian
elles hwergen, swā sceal ǣghwylc mon
ālǣtan lǣndagas. Næs ðā long tō ðon
þæt ðā āglǣcean hȳ  [K divides diff.] eft gemētton. [K divides diff.]
Hyrte hyne hordweard (hreðer ǣðme wēoll)
nīwan stefne; nearo ðrōwode,
fȳre befongen, sē ðe ǣr folce wēold.
Nealles him on hēape h{e}andgesteallan,
æðelinga bearn, ymbe gestōdon
hildecystum, ac hȳ on holt bugon,
ealdre burgan. Hiora in ānum wēoll
sefa wið sorgum; sibb ǣfre ne mæg
wiht onwendan þām ðe wēl þenceð.
Wīglāf wæs hāten Wēoxstānes sunu,
lēoflīc lindwiga, lēod Scylfinga,
mǣg Ælfheres; geseah his mondryhten
under heregrīman hāt þrōwian.
Gemunde ðā ðā āre þē hē him ǣr forgeaf,
wīcstede weligne Wǣgmundinga,
folcrihta gehwylc, swā his fæder āhte.
Ne mihte ðā forhabban; hond rond gefēng,
geolwe linde, gomel swyrd getēah,
þæt wæs mid eldum Ēanmundes lāf,
suna Ōhtere[s]. Þām æt sæcce wearð,
wræcca[n] winelēasum, Wēohstān{es} bana
mēces ecgum, ond his māgum ætbær
brūnfāgne helm, hringde byrnan,
eald sweord etonisc; þæt him Onela forgeaf,
his gædelinges gūðgewǣdu,
fyrdsearo fūslīc, nō ymbe ðā fǣhðe spræc,
þēah ðe hē his brōðor bearn ābredwade.
Hē frætwe gehēold fela missēra,
bill ond byrnan, oððæt his byre mihte
eorlscipe efnan swā his ǣrfæder;
geaf him ðā mid Gēatum gūðgewǣda,
ǣghwæs unrīm, þā hē of ealdre gewāt,
frōd on forðweg. Þā wæs forma sīð
geongan cempan, þæt hē gūðe rǣs
mid his frēodryhtne fremman sceolde.
Ne gemealt him se mōdsefa, nē his mǣg{en}es lāf
gewāc æt wīge; þ[æt] se wyrm onfand,
syððan hīe tōgædre gegān hæfdon.
Wīglāf maðelode, wordrihta fela
sægde gesīðum (him wæs sefa geōmor):
Ic ðæt mǣl geman, þǣr wē medu þēgun,
þonne wē gehēton ūssum hlāforde
in bīorsele, ðē ūs ðās bēagas geaf,
þæt wē him ðā gūðgetāwa gyldan woldon
gif him þyslīcu þearf gelumpe,
helmas ond heard sweord. Ðē hē ūsic on herge gecēas
tō ðyssum sīðfate sylfes willum,
onmunde ūsic mǣrða, ond mē þās māðmas geaf,
þē hē ūsic gārwīgend gōde tealde,
hwate helmberend, þēah ðe hlāford ūs
þis ellenweorc āna āðōhte
tō gefremmanne, folces hyrde,
for ðām hē manna mǣst mǣrða gefremede,
dǣda dollīcra. Nū is se dæg cumen
þæt ūre mandryhten mægenes behōfað,
gōdra gūðrinca; wutun gongan tō,
helpan hildfruman, þenden hyt sȳ,
glēdegesa grim. God wāt on mec
þæt mē is micle lēofre þæt mīnne līchaman
mid mīnne goldgyfan glēd fæðmieę.
Ne þynceð mē gerysne þæt wē rondas beren
eft tō earde, nemne wē ǣror mægen
fāne gefyllan, feorh ealgian
Wedra ðēodnes. Ic wāt geare
þæt nǣron ealdgewyrht, þæt hē āna scyle
Gēata duguðe gnorn þrōwian,
gesīgan æt sæcce; ūrum sceal sweord ond helm,
byrne ond b[ea]duscrūd, bām gemǣne.
Wōd þā þurh þone wælrēc, wīgheafolan bær
frēan on fultum, fēa worda cwæð:
Lēofa Bīowulf, lǣst eall tela,
swā ðū on geoguðfēore geāra gecwǣde
þæt ðū ne ālǣte be ðē lifigendum
dōm gedrēosan. Scealt nū dǣdum rōf,
æðeling anhȳdig, ealle mægene
feorh ealgian; ic ðē fullǣstu.
Æfter ðām wordum wyrm yrre cwōm,
atol inwitgæst, ōðre sīðe
fȳrwylmum fāh fīonda nīos[i]an,
lāðra manna; līg ȳðum for [K: forborn]
born bord wið rond [K: b. w. r.] byrne ne meahte
geongum gārwigan gēoce gefremman,
ac se maga geonga under his mǣges scyld
elne geēode, þā his āgen [wæs]
glēdum forgrunden. Þā gēn gūðcyning
m[ǣrða] gemunde, mægenstrengo slōh
hildebille, þæt hyt on heafolan stōd
nīþe genȳded; Nægling forbærst,
geswāc æt sæcce sweord Bīowulfes,
gomol ond grǣgmǣl. Him þæt gifeðe ne wæs
þæt him īrenna ecge mihton
helpan æt hilde; wæs sīo hond tō strong,
sē ðe mēca gehwane, mīne gefrǣge,
swenge ofersōhte, þonne hē tō sæcce bær
wǣpen wund[r]um heard; næs him wihte ðē sēl.
Þā wæs þēodsceaða þriddan sīðe,
frēcne fȳrdraca, fǣhða gemyndig,
rǣsde on ðone rōfan, þā him rūm āgeald,
hāt ond heaðogrim, heals ealne ymbefēng
biteran bānum; hē geblōdegod wearð  [dg]
sāwuldrīore,  [!] swāt ȳðum wēoll.
Ðā ic æt þearfe [gefrægn] þēodcyninges
andlongne eorl ellen cȳðan,
cræft ond cēnðu, swā him gecynde wæs.
Ne hēdde hē þæs heafolan, ac sīo hand gebarn
mōdiges mannes,  [dg] þǣr hē his mǣg{en}es healp,
þæt hē þone nīðgæst nioðor hwēne slōh,
secg on searwum, þæt ðæt sweord gedēaf,
fāh ond fǣted, þæt ðæt fȳr ongon
sweðrian syððan. Þā gēn sylf cyning
gewēold his gewitte, wællseaxe gebrǣd
biter ond beaduscearp, þæt hē on byrnan wæg;
forwrāt Wedra helm wyrm on middan.
Fēond gefyldan (ferh ellen wræc),
ond hī hyne þā bēgen ābroten hæfdon,
sibæðelingas. Swylc sceolde secg wesan,
þegn æt ðearfe! Þæt ðām þēodne wæs
sīðas[t] sigehwīla sylfes dǣdum,
worlde geweorces. Ðā sīo wund ongon,
þē him se eorðdraca ǣr geworhte,
swelan ond swellan; hē þæt sōna onfand,
þæt him on brēostum bealonīð[e] wēoll
attor on innan. Ðā se æðeling gīong
þæt hē bī wealle wīshycgende
gesæt on sesse; seah on enta geweorc, [entageweorc]
hū ðā stānbogan stapulum fæste
ēce eorðreced innan healde.
Hyne þā mid handa heorodrēorigne,
þēoden mǣrne, þegn ungemete till
winedryhten his wætere gelafede,
hilde sædne, ond his hel[m] onspēon.
Bīowulf maþelode (hē ofer benne spræc,
wunde wælblēate; wisse hē gearwe
þæt hē dæghwīla gedrogen hæfde,
eorðan wynn[e]; ðā wæs eall sceacen
dōgorgerīmes, dēað ungemete nēah):
Nū ic suna mīnum syllan wolde
gūðgewǣdu, þǣr mē gifeðe swā
ǣnig yrfeweard æfter wurde
līce gelenge. Ic ðās lēode hēold
fīftig wintra; næs se folccyning,
ymbesittendra [ymb-?] ǣnig ðāra,
þē mec gūðwinum grētan dorste,
egesan ðēon. Ic on earde bād
mǣlgesceafta, hēold mīn tela,
ne sōhte searonīðas, nē mē swōr fela
āða on unriht. Ic ðæs ealles mæg
feorhbennum sēoc gefēan habban;
for ðām mē wītan ne ðearf waldend fīra
morðorbealo māga, [ðr] þonne mīn sceaceð
līf of līce. Nū ðū lungre geong
hord scēawian under hārne stān,
Wīglāf lēofa, nū se wyrm ligeð,
swefeð sāre wund, since berēafod.
Bīo nū on ofoste, þæt ic ǣrwelan,
goldǣht ongite, gearo scēawige
swegle searogimmas, þæt ic ðȳ sēft mæge
æfter māððumwelan [þm] mīn ālǣtan
līf ond lēodscipe, þone ic longe hēold.
Ðā ic snūde gefrægn sunu Wīhstānes
æfter wordcwydum, wundum dryhtne
hȳran heaðosīocum, hringnet beran,
brogdne beadusercean u[n]der beorges hrōf.
Geseah ðā sigehrēðig, þā hē bī sesse gēong,
magoþegn mōdig māððumsigla fealo, [ðm]
gold glitinian grunde getenge,
wundur on wealle, [dr] ond þæs wyrmes denn,
ealdes ūhtflogan, orcas stondan,
fyrnmanna fatu feormendlēase,
hyrstum behrorene; þǣr wæs helm monig
eald ond ōmig, earmbēaga fela
searwum gesǣled. Sinc ēaðe mæg,
gold on grund[e], gumcynnes gehwone
oferhīgian, hȳde sē ðe wylle.
Swylce hē siomian geseah segn eallgylden
hēah ofer horde, hondwundra mǣst,
gelocen leoðocræftum; of ðām lēoma{n} stōd,
þæt hē þone grundwong ongitan meahte,
wrǣ[t]e giondwlītan. Næs ðæs wyrmes þǣr
onsȳn ǣnig, ac hyne ecg fornam.
Ðā ic on hlǣwe gefrægn hord rēafian,
eald enta geweorc, [entageweorc?] ānne mannan,
him on bearm hl[a]don bunan ond discas
sylfes dōme; segn ēac genōm,
bēacna beorhtost. Bill ǣr gescōd
(ecg wæs īren) ealdhlāfordes
þām ðāra māðma mundbora wæs
longe hwīle, līgegesan wæg
hātne for horde, hioroweallende
middelnihtum, oðþæt hē morðre swealt.
Ār wæs on ofoste, eftsīðes georn,
frætwum gefyrðred; hyne fyrwet bræc,
hwæðer collenferð cwicne gemētte
in ðām wongstede Wedra þēoden
ellensīocne, þǣr hē hine ǣr forlēt.
Hē ðā mid þām māðmum mǣrne þīoden,
dryhten sīnne, drīorigne fand
ealdres æt ende; hē hine eft ongon
wæteres weorpan, oðþæt wordes ord
brēosthord þurhbræc. [3 halflines missing?]
gomel on gio{go}ðe (gold scēawode):
Ic ðāra frætwa frēan ealles ðanc,
wuldurcyninge, [dr] wordum secge,
ēcum dryhtne, þē ic hēr on starie,
þæs ðe ic mōste mīnum lēodum
ǣr swyltdæge swylc gestrȳnan.
Nū ic on māðma hord mīn{n}e bebohte
frōde feorhlege, fremmað gēna
lēoda þearfe; ne mæg ic hēr leng wesan.
Hātað heaðomǣre hlǣw gewyrcean
beorhtne æfter bǣle æt brimes nosan;
sē scel tō gemyndum mīnum lēodum
hēah hlīfian on Hronesnæsse,
þæt hit sǣlīðend syððan hātan
Bīowulfes biorh, ðā ðe brentingas
ofer flōda genipu feorran drīfað.
Dyde him of healse hring gyldenne
þīoden þrīsthȳdig, þegne gesealde,
geongum gārwigan, goldfāhne helm,
bēah ond byrnan, hēt hyne brūcan well:
Þū eart endelāf ūsses cynnes,
Wǣgmundinga. Ealle wyrd fors[w]ēo[p]
mīne māgas tō metodsceafte,
eorlas on elne; ic him æfter sceal.
Þæt wæs þām gomelan gingæste word
brēostgehygdum, ǣr hē bǣl cure,
hāte heaðowylmas; him of h[r]eðre gewāt
sāwol sēcean sōðfæstra dōm.
Þā wæs gegongen guman unfrōdum
earfoðlīce, þæt hē on eorðan geseah
þone lēofestan līfes æt ende
blēate gebǣran. Bona swylce læg,
egeslīc eorðdraca ealdre berēafod,
bealwe gebǣded. Bēahhordum leng
wyrm wōhbogen wealdan ne mōste,
ac him īrenna ecga fornāmon,
hearde heaðoscearde homera lāfe,
þæt se wīdfloga wundum stille
hrēas on hrūsan hordærne nēah.
Nalles æfter lyfte lācende hwearf
middelnihtum, māðmǣhta wlonc
ansȳn ȳwde, ac hē eorðan gefēoll
for ðæs hildfruman hondgeweorce.
Hūru þæt on lande lȳt manna ðāh,
mægenāgendra, mīne gefrǣge,
þēah ðe hē dǣda gehwæs dyrstig wǣre,
þæt hē wið attorsceaðan  [ttr] oreðe gerǣsde,
oððe hringsele hondum styrede,
gif hē wæccende weard onfunde
būon on beorge. Bīowulfe wearð
dryhtmāðma dǣl dēaðe forgolden;
hæfde ǣghwæðre ende gefēred
lǣnan līfes. Næs ðā lang tō ðon
þæt ðā hildlatan holt ofgēfan,
tȳdre trēowlogan tȳne ætsomne.
Ðā ne dorston ǣr dareðum lācan
on hyra mandryhtnes miclan þearfe,
ac hȳ scamiende scyldas bǣran,
gūðgewǣdu, þǣr se gomela læg,
wlitan on Wīlāf. Hē gewērgad sæt,
fēðecempa, frēan eaxlum nēah,
wehte hyne wætre; him wiht ne spēo[w].
Ne meahte hē on eorðan, ðēah hē ūðe wēl,
on ðām frumgāre feorh gehealdan,
nē ðæs wealdendes wiht oncirran;
wolde dōm godes dǣdum rǣdan
gumena gehwylcum, swā hē nū gēn dēð.
Þā wæs æt ðām geong[an] grim ondswaru
ēðbegēte þām ðe ǣr his elne forlēas.
Wīglāf maðelode, Wēohstānes sunu,
sec, sārigferð  [secg] (seah on unlēofe):
Þæt, lā, mæg secgan sē ðe wyle sōð specan
þæt se mondryhten sē ēow ðā māðmas geaf,
ēoredgeatwe, þē gē þǣr on standað,
þonne hē on ealubence oft gesealde
healsittendum helm ond byrnan,
þēoden his þegnum, swylce hē þrȳdlīcost
ōwer feor oððe nēah findan meahte,
þæt hē gēnunga gūðgewǣdu
wrāðe forwurpe, ðā hyne wīg beget.
Nealles folccyning fyrdgesteallum
gylpan þorfte; hwæðre him god ūðe,
sigora waldend, þæt hē hyne sylfne gewræc
āna mid ecge, þā him wæs elnes þearf.
Ic him līfwraðe lytle meahte
ætgifan æt gūðe, ond ongan swā þēah
ofer mīn gemet mǣges helpan;
symle wæs þȳ sǣmra, þonne ic sweorde drep
ferhðgenīðlan, fȳr unswīðor
wēoll of gewitte. [W]ergendra tō lȳt
þrong ymbe þēoden, þā hyne sīo þrāg becwōm.
[N]ū sceal sincþego ond swyrdgifu,
eall ēðelwyn ēowrum cynne,
lufen ālicgean; londrihtes mōt
þǣre mǣgburge monna ǣghwylc
īdel hweorfan, syððan æðelingas
feorran gefricgean flēam ēowerne,
dōmlēasan dǣd. Dēað bið sēlla
eorla gehwylcum þonne edwītlīf!
Heht ðā þæt heaðoweorc tō hagan bīodan
up ofer ecgclif, þǣr þæt eorlweorod
morgenlongne dæg [gn] mōdgiōmor sæt,
bordhæbbende, bēga on wēnum,
endedōgores [gr] ond eftcymes
lēofes monnes. Lȳt swīgode
nīwra spella sē ðe næs gerād,
ac hē sōðlīce sægde ofer ealle:
Nū is wilgeofa Wedra lēoda,
dryhten Gēata, dēaðbedde fæst,
wunað wælreste wyrmes dǣdum.
Him on efn ligeð ealdorgewinna
s{i}exbennum sēoc; sweorde ne meahte
on ðām āglǣcean ǣnige þinga [ng]
wunde gewyrcean. Wīglāf siteð
ofer Bīowulfe, byre Wīhstānes,
eorl ofer ōðrum unlifigendum,
healdeð higemǣðum hēafodwearde
lēofes ond lāðes. Nū ys lēodum wēn
orleghwīle, syððan under[ne]
Froncum ond Frȳsum fyll cyninges
wīde weorðeð. Wæs sīo wrōht scepen
heard wið Hūgas, syððan Higelāc cwōm
faran flotherge on Frēsna land,
þǣr hyne Hetware hilde ge{h}nǣgdon,
elne geēodon mid ofermægene,  [gn]
þæt se byrnwiga būgan sceolde,
fēoll on fēðan, nalles frætwe geaf
ealdor dugoðe. Ūs wæs ā syððan
Merewīoingas milts ungyfeðe.
Nē ic tō Swēoðēode sibbe oððe trēowe
wihte ne wēne, ac wæs wīde cūð
þætte Ongenðīo  [gn] ealdre besnyðede
Hæðcen Hrēþling wið Hrefnawudu, [Hrefna wudu]
þā for onmēdlan ǣrest gesōhton
Gēata lēode Gūðscilfingas.
Sōna him se frōda fæder Ōhtheres,
eald ond egesfull, {h}ondslyht āgeaf,
ābrēot brimwīsan, brȳd āh[red]de,
gomela iōmēowlan golde berofene,
Onelan mōdor ond Ōhteres,
ond ðā folgode feorhgenīðlan,
oððæt hī oðēodon earfoðlīce
in Hrefnesholt hlāfordlēase.
Besæt ðā sinherge sweorda lāfe,
wundum wērge, wēan oft gehēt
earmre teohhe ondlonge niht,
cwæð, hē on mergenne mēces ecgum
gētan wolde, sum on galgtrēowu[m]
[fuglum] tō gamene. Frōfor eft gelamp
sārigmōdum somod ǣrdæge,
syððan hīe Hygelāces horn ond bȳman,
gealdor ongēaton, þā se gōda cōm
lēoda dugoðe on lāst faran.
Wæs sīo swātswaðu Sw[ē]ona ond Gēata,
wælrǣs weora wīde gesȳne,
hū ðā folc mid him fǣhðe tōwehton.
Gewāt him ðā se gōda mid his gædelingum,
frōd, felageōmor, fæsten sēcean,
eorl Ongenþīo,  [gn] ufor oncirde;
hæfde Higelāces hilde gefrūnen,
wlonces wīgcræft, wiðres ne truwode,
þæt hē sǣmannum onsacan mihte,
heaðolīðendum hord forstandan,
bearn ond brȳde; bēah eft þonan
eald under eorðweall. Þā wæs ǣht boden
Swēona lēodum, segn Higelāce[s]
freoðowong þone for[ð] oferēodon,
syððan Hrēðlingas tō hagan þrungon.
Þǣr wearð Ongenðīow  [gn] ecgum sweord[a],
blondenfexa, on bid wrecen,
þæt se þēodcyning ðafian sceolde
Eafores ānne dom. Hyne yrringa
Wulf Wonrēding wǣpne gerǣhte,
þæt him for swenge swāt ǣdrum sprong
forð under fexe. Næs hē forht swā ðēh,
gomela Scilfing, ac forgeald hraðe
wyrsan wrixle wælhlem þone,
syððan ðēodcyning þyder oncirde.
Ne meahte se snella sunu Wonrēdes
ealdum ceorle {h}ondslyht giofan,
ac hē him on hēafde helm ǣr gescer,
þæt hē blōde fāh būgan sceolde,
fēoll on foldan; næs hē fǣge þā gīt,
ac hē hyne gewyrpte, þēah ðe him wund hrine.
Lēt se hearda Higelāces þegn
brād[n]e mēce, þā his brōðor læg,
eald sweord eotenisc, entiscne helm
brecan ofer bordweal; ðā gebēah cyning,
folces hyrde, wæs in feorh dropen.
Ðā wǣron monige þē his mǣg wriðon,
ricone ārǣrdon, ðā him gerȳmed wearð
þæt hīe wælstōwe wealdan mōston.
Þenden rēafode rinc ōðerne,
nam on Ongenðīo [gn] īrenbyrnan,
heard swyrd hilted ond his helm somod,
hāres hyrste Higelāce bær.
Hē [ðām] frætwum fēng ond him fægre gehēt
lēana [mid] lēodum, ond gelǣst[e] swā;
geald þone gūðrǣs Gēata dryhten,
Hrēðles eafora, þā hē tō hām becōm,
Iofore ond Wulfe mid ofermāðmum,
sealde hiora gehwæðrum hund þūsenda
landes ond locenra bēaga (ne ðorfte him ðā lēan oðwītan
mon on middangearde), syðða[n] hīe ðā mǣrða geslōgon,
ond ðā Iofore forgeaf āngan dohtor,
hāmweorðunge, hyldo tō wedde.
Þæt ys sīo fǣhðo ond se fēondscipe,
wælnīð wera, ðæs ðe ic [wēn] hafo,
þē ūs sēceað tō Swēona lēoda,
syððan hīe gefricgeað frēan ūserne
ealdorlēasne, þone ðe ǣr gehēold
wið hettendum hord ond rīce
æfter hæleða hryre, hwate Scildingas,
folcrēd fremede oððe furður gēn
eorlscipe efnde. [Nū] is ofost betost
þæt wē þēodcyning þǣr scēawian
ond þone gebringan, þē ūs bēagas geaf,
on ādfære. Ne scel ānes hwæt
meltan mid þam mōdigan,  [dg] ac þǣr is māðma hord,
gold unrīme grimme gecēa[po]d,
ond nū æt sīðestan sylfes fēore
bēagas [geboh]te. Þā sceall brond fretan,
ǣled þeccean, nalles eorl wegan
māððum tō gemyndum, nē mægð scȳne
habban on healse hringweorðunge,
ac sceal geōmormōd, golde berēafod,
oft nalles ǣne elland tredan,
nū se herewīsa hleahtor ālegde,
gamen ond glēodrēam. Forðon sceall gār wesan
monig morgenceald, mundum bewunden,
hæfen on handa, nalles hearpan swēg
wīgend weccean, ac se wonna hrefn
fūs ofer fǣgum fela reordian,
earne secgan hū him æt ǣte spēow,
þenden hē wið wulf  [wulfe?] wæl rēafode.
Swā se secg hwata secggende wæs
lāðra spella; hē ne lēag fela
wyrda nē worda. Weorod eall ārās;
ēodon unblīðe under Earnanæs,
wollentēare wundur scēawian. [dr]
Fundon ðā on sande sāwullēasne
hlimbed healdan þone þe him hringas geaf
ǣrran mǣlum; þā wæs endedæg
gōdum gegongen, þæt se gūðcyning,
Wedra þēoden, wundordēaðe swealt. [dr]
Ǣr hī þǣr gesēgan syllīcran wiht,
wyrm on wonge wiðerræhtes þǣr
lāðne licgean; wæs se lēgdraca
grimlīc, gry[refāh], glēdum beswǣled.
Sē wæs fīftiges fōtgemearces
lang on legere, lyftwynne hēold
nihtes hwīlum, nyðer eft gewāt
dennes nīosan; wæs ðā dēaðe fæst,
hæfde eorðscrafa ende genyttod.
Him big stōdan bunan ond orcas,
discas lāgon ond dȳre swyrd,
ōmige þurhetone,  [mg] swā hīe wið eorðan fæðm
þūsend wintra þǣr eardodon.
Þonne wæs þæt yrfe, ēacencræftig,
iūmonna gold galdre bewunden,
þæt ðām hringsele hrīnan ne mōste
gumena ǣnig, nefne god sylfa,
sigora sōðcyning, sealde þām ðe hē wolde
(hē is manna gehyld) hord openian,
efne swā hwylcum manna swā him gemet ðūhte.
Þā wæs gesȳne þæt se sīð ne ðāh
þām ðe unrihte inne gehȳdde
wrǣ[t]e under wealle. Weard ǣr ofslōh
fēara sumne; þā sīo fǣhð gewearð
gewrecen wrāðlīce. Wundur hwār þonne [dr]
eorl ellenrōf ende gefēre
līfgesceafta, þonne leng ne mæg
mon mid his [mā]gum meduseld būan.
Swā wæs Bīowulfe, þā hē biorges weard
sōhte searonīðas; seolfa ne cūðe
þurh hwæt his worulde gedāl weorðan sceolde.
Swā hit oð dōmes dæg dīope benemdon
þēodnas mǣre, þā ðæt þǣr dydon,
þæt se secg wǣre synnum scildig,
hergum geheaðerod, hellbendum fæst,
wommum gewītnad, sē ðone wong str[u]de,
næs he goldhwæte gearwor hæfde
āgendes ēst ǣr gescēawod.
Wīglāf maðelode, Wīhstānes sunu:
Oft sceall eorl monig ānes willan
wrǣc ādrēogan, swā ūs geworden is.
Ne meahton wē gelǣran lēofne þēoden,
rīces hyrde, rǣd ǣnigne,
þæt hē ne grētte goldweard þone,
lēte hyne licgean þǣr hē longe wæs,
wīcum wunian oð woruldende;
hēold on hēahgesceap. Hord ys gescēawod,
grimme gegongen; wæs þæt gifeðe tō swið
þē ðone [þēodcyning] þyder ontyhte.
Ic wæs þǣr inne ond þæt eall geondseh,
recedes geatwa, þā mē gerȳmed wæs,
nealles swǣslīce sīð ālȳfed
inn under eorðweall. Ic on ofoste gefēng
micle mid mundum mægenbyrðenne
hordgestrēona, hider ūt ætbær
cyninge mīnum. Cwico wæs þā gēna,
wīs ond gewittig; worn eall gespræc
gomol on gehðo ond ēowic grētan hēt,
bæd þæt gē geworhton æfter wines dǣdum
in bǣlstede beorh þone hēan,
micelne ond mǣrne, swā hē manna wæs
wigend weorðfullost wīde geond eorðan,
þenden hē burhwelan brūcan mōste.
Uton nū efstan ōðre [sīðe],
sēon ond sēcean searo[gimma] geþræc,
wundur under wealle;  [dr] ic ēow wīsige,
þæt gē genōge nēon scēawiað
bēagas ond brād gold. Sīe sīo bǣr gearo,
ǣdre geæfned, þonne wē ūt cymen,
ond þonne geferian frēan ūserne,
lēofne mannan, þǣr hē longe sceal
on ðæs waldendes wǣre geþolian.
Hēt ðā gebēodan byre Wīhstānes,
hæle hildedīor, hæleða monegum,
boldāgendra, þæt hīe bǣlwudu
feorran feredon, folcāgende,
gōdum tōgēnes: Nū sceal glēd fretan,
weaxan wonna lēg wigena strengel,
þone ðe oft gebād īsernscūre,
þonne strǣla storm strengum gebǣded
scōc ofer scildweall, sceft nytte hēold,
f[eð]ergearwum fūs flāne fullēode.
Hūru se snotra sunu Wīhstānes
ācīgde of corðre cyninges þegnas
syfone [tō]somne, þā sēlestan,
ēode eahta sum under inwithrōf
hilderinc[a]; sum on handa bær
ǣledlēoman, sē ðe on orde gēong.
Næs ðā on hlytme hwā þæt hord strude,
syððan orwearde ǣnigne dǣl
secgas gesēgon on sele wunian,
lǣne licgan; lȳt ǣnig mearn
þæt hī ofostlīc[e] ūt geferedon
dȳre māðmas. Dracan ēc scufun,
wyrm ofer weallclif, lēton wēg niman,
flōd fæðmian frætwa hyrde.
Þ[ā] wæs wunden gold on wǣn hladen,
ǣghwæs unrīm, æþeling{e} boren,
hār hilde[rinc] tō Hronesnæsse.
Him ðā gegiredan Gēata lēode
ād on eorðan unwāclīcne,
helm[um] behongen, hildebordum,
beorhtum byrnum, swā hē bēna wæs;
ālegdon ðā tōmiddes mǣrne þēoden
hæleð hīofende, hlāford lēofne.
Ongunnon þā on beorge bǣlfȳra mǣst
wīgend weccan; wud[u]rēc āstāh,
sweart ofer swi[o]ðole, swōgende lē[g]
wōpe bewunden (windblond gelæg),
oðþæt hē ðā bānhūs gebrocen hæfde,
hāt on hreðre. Higum unrōte
mōdceare mǣndon, mondryhtnes cw[e]alm;
swylce giōmorgyd [Gē]at[isc] mēowle
[æfter Bīowulfe] [b]undenheorde
[so]ng sorgcearig s[wī]ðe geneahhe
þæt hīo hyre [heofun]g[da]gas hearde ond[r]ēde,
wælfylla wo[r]n, werudes egesan,
hȳ[n]ðo [ond] h[æ]f[t]nȳd. Heofon rēce swe[a]lg.
Geworhton ðā Wedra lēode
hl[ǣw] on [h]līðe, sē wæs hēah ond brād,
[wǣ]glīðendum wīde g[e]sȳne,
ond beti[m]bredon on tȳn dagum
beadurōfes bēcn, bronda lāfe
wealle beworhton, swā hyt weorðlīcost
foresnotre men findan mihton.
Hī on beorg dydon bēg ond siglu,
eall swylce hyrsta, swylce on horde ǣr
nīðhēdige men [dg] genumen hæfdon,
forlēton eorla gestrēon eorðan healdan,
gold on grēote, þǣr hit nū gēn lifað
eldum swā unnyt swā h[it ǣr]or wæs.
Þā ymbe hlǣw riodan hildedēore,
æþelinga bearn, ealra twelf[e],
woldon [ceare] cwīðan [ond] kyning mǣnan,
wordgyd wrecan ond ymb w[er] sprecan;
eahtodan eorlscipe ond his ellenweorc
duguðum dēmdon, swā hit ged[ēfe] bið
þæt mon his winedryhten wordum herge,
ferhðum frēoge, þonne hē forð scile
of l[ī]chaman [lǣded] weorðan.
Swā begnornodon Gēata lēode
hlāfordes [hry]re, heorðgenēatas,
cwǣdon þæt hē wǣre wyruldcyning[a]
manna mildust ond mon[ðw]ǣrust,
lēodum līðost ond lofgeornost.